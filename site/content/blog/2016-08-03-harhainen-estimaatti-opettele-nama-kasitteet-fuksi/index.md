---
title: "Harhainen estimaatti: Opettele nämä käsitteet, fuksi"
date: "2016-08-03"
author: "Harhainen Estimaatti"
---

_Syksy lähestyy ja tuutorivastaavat vääntävät fuksioppaisiinsa sanastoja, joilla uudet opiskelijat voidaan integroida tehokkaasti yliopistoyhteisön kunniakkaiksi, tuottaviksi jäseniksi. Auttaakseen tuutorivastaavia Tyyppiarvon blogaaja Harhainen estimaatti päätti luoda tilastotieteilijöille suunnatun, hyvin sisäänpäin lämpeävän fuksisanaston._

* * *

Anal. - Peräaukko englanniksi, yleinen lyhenne fuksivuoden analyysin kursseille raja-arvot ja differentiaalilaskenta. Hauska vitsi, kerran.

Anal.II - Yleinen lyhenne fuksivuoden analyysin kursseille integraalilaskenta ja sarjat. Joidenkin mielestä yhä hauska vitsi.

Bayesilainen tilastotiede - Lupa sanoa “95% todennäköisyydellä…”

Chemicum - Rakennus Kumpulassa, jossa on ruokala ja … kemistejä?

Exactum - Matematiikan ja tilastotieteen sekä tietojenkäsittelytieteen laitosten rakennus. Pelkistetty, mutta hyvin rakas.

Epsilon - Jotain hyvin pientä, mutta suurempaa kuin nolla.

Flamma - Yliopiston ajankohtaisista asioista tiedottamiseen suunniteltu Google+.

Frekventistinen tilastotiede - Sanan “todennäköisyys” autoritääristä tarkkailua.

Gurula - TKO-älyn opiskelijahuone, Survomon astioiden tiskauspaikka. Haisee opiskelijahuoneelle.

HYY - Helsingin Yliopiston Ylioppilasmafia. Kerää opiskelijoilta joka syksy suojelumaksuja.

JYM - Espanjalainen tapa ääntää gym, johdatus yliopistomatematiikkaan -kurssi.

Keskustakampus - Kampus, jossa collegeissa käveleviä katsotaan pahalla.

(Matlun) Klusteri - Ken tänne käy, saa kaiken toivon heittää. Matemaattisluonnontieteellisen tiedekunnan jatkopaikka jossain Kampin ja Etu-Töölön rajamailla. “What happens in, stays in”, yms. kliseet täyttävä kompleksi, kirjan _Fear and Sweating in Physics Department_ tapahtumapaikka.

Komero - Matrixin opiskelijahuone. Haisee opiskelijahuoneelle, mutta eri tavalla kuin Gurula.

KTTO - Taloustieteen ainejärjestö. Khakihousuisten moodilaisten loppusijoituspaikka.

Kumpula - Kampus, jossa collegeissa käveleviä ei katsota pahalla.

Kuppala - Unioninkadulla sijaitseva entinen kuppasairaala, jonka kellarissa ainejärjestöt pitävät varsin keskinkertaisia bileitä.

Laskarit - Varsinkin analyysikursseilla käytössä oleva opiskelumuoto, jossa 10-20 ihmistä saa lisäpisteitä kokeeseen pelaamalla kahdesti viikossa kaksi tuntia kännykällä pöydän alla.

LaTeX - Epäkäytännöllinen mutta hienostunut tapa kirjoittaa matematiikkaa tietokoneella. Jos haluat tehdä vaikutuksen treffikumppaniisi, kerro palauttaneesi todari ykkösen laskarit LaTeXilla.

Linis - Ärsyttävä mutta käytännöllinen lyhenne kurssille lineaarialgebra ja matriisilaskenta.

Matrix - Matematiikan opiskelijoiden ainejärjestö, planetaariohypoteesin lukutaidottomille esitellyt elokuva.

Moodi - Tilastotieteen ainejärjestö, Helsingin yliopiston Harvey Dent. Kaksi tiedekuntaa, kaksi koulukuntaa, kaksi naamaa, ja vain sattuma niiden välissä.

MoPSi - Moodin Palloseura, pelejä ja leikkejä lahjattomille.

Physicum - Kumpulan kaunein rakennus, josta saa panineja hintaan 2,6e.

R - Tilastotieteilijöiden suosima ilmainen ohjelmointikieli, joka on soveltajille liian ohjelmointikieli ja tosikoodareille liian vähän ohjelmointikieli. Maailmalle R on vain joku, mutta tilastolaisille se on koko maailma.

Sambia-päivät - Unicafen teemaviikko, jonka avulla saatiin kikhernevarastot tyhjennettyä ennen viimeistä käyttöpäivää.

![](https://upload.wikimedia.org/wikipedia/commons/7/70/Larp_Drachenfest_2012_(stseen_lõpulahingust).JPG)
_Kuva Moodin synttärisitseiltä (ei larppausta). (Wikimedia Commons)_

Sitsit - Joukko yliopisto-opiskelijoita kokoontuu samaan huoneeseen juomaan, pitämään puheita ja laulamaan. Ei ole larppausta, ei varmasti ole.

Survo - [Enough said.](http://www.survo.fi)

Survomo - Moodin huone Exactumin alakerrassa. Survomoon ei aurinko paista. Exactumin opiskelijahuoneista ainoa, jossa “ei haise opiskelijahuone”.

Survomon mikro - Käytä vain äärimmäisessä hädässä.

TKO-äly - Tietojenkäsittelijöiden ainejärjestö, Suomen irkkaajien yhdistys.

Tilpä - Harvinainen, lähinnä Etelä-Siperiassa esiintyvä lintulaji. Lempinimi tilastollisen päättelyn kursseille.

Todari - Lyhenne sanoista “todellinen hedari”, todennäköisyyslaskennan kurssien lempinimi.

Topologia - Ylätasoista matemaattista haihattelua, mutta aina toimiva keskustelunavaaja.

Todistushattu - Kartongista tehty musta objekti, jonka luennoitsija laittaa päähänsä tehdessään eksaktin matemaattisen todistuksen.

VOO - Valtio-opin opiskelijoiden järjestö. Smootheja ja hyvännäköisiä keskustakampuslaisia.

Zornin lemma - Matemaatikoiden sairasta huumoria, ei kannata välittää.

* * *

Harhainen estimaatti on Tyyppiarvon blogisti, joka ei anna totuuden pilata hyvää tarinaa.

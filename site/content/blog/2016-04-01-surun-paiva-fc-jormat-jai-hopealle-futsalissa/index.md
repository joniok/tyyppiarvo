---
title: "Surun päivä: FC Jormat jäi hopealle futsalissa"
date: "2016-04-01"
author: "Krapula-Ahti"
---

**FC Jormat   1**

**ViPa             4**

* * *

Kumpulan Signal Iduna Parkilla koettiin perjantaina suuren urheilujuhlan tuntua, kun Unisportin futsal-sarjan finaalissa yhteen iskivät Viikin Palloseura ja Moodin sekä VOO:n kauniin liiton yhteinen ylpeys FC Jormat. Kumpikin joukkue lähti kamppailuun leveällä kokoonpanolla, joten tiedossa oli vauhdikas ilta.

Kuvitteellisen katsomon kuvitteelliset katsojat eivät joutuneetkaan pettymään, vaan ottelu oli alusta asti vauhdikas ja kovatasoinen. FC Jormat siirtyi ottelussa 1-0-johtoon futsal-kauden komeimmalla osumalla (todistus sivuutetaan tässä yhteydessä). Nuori valmentaja Jürgen Marjamäki oli sisäpiirin vinkin perusteella siirtänyt viime pelissä hyökkääjänä tuskailleen **Ville Hyvösen** puolustajan paikalle, eikä miehen kiitos jättänyt koutsia kylmäksi. Hyvönen upotti puolen kentän tuntumasta antamansa vapaapotkun kauniisti yläkulmaan putoavan lehden omaisella kierteisellä potkulla. Video tilanteesta alla:

https://www.youtube.com/watch?v=Ui1DdvyAH6A

Valitettavasti komea osuma jäi ottelun ainoaksi ilopilkuksi Jormien osalta. Puolustuslinja Hyvönen-**Tuomas Reiterä**\-**Matti Östman**\-**Markus Lauha** ja maalivahti **Veronica Nyberg** pitivät pitkään oman maalin puhtaana, mutta ViPa pääsi tasoittamaan pelin ensimmäisen puoliajan lopulla reboundista. Tasainen puoliaika päättyi oikeutetusti 1-1 ja kuvitteellinen yleisö odotti huumaavan tunnelman vallitessa toista puoliaikaa.

Toisella puoliajalla Jormat ei kyennyt toteuttamaan **Aapeli Nevala**n lanseeraamaa puolustusstrategiaa: "pidetään huoli siitä, että meidän puolustus on sellainen, että sen jokaisella avoimella peitteellä on äärellinen osapeite" (Siis pidetään se kompaktina, Topologia 1).

Tyyppiarvon urheilutoimitus epäilee syyksi sitä, että koko VOO:n puoli joukkueesta sekä suurin osa moodilaisista eivät olleet käyneet kyseistä topologian ykköskurssia. Joka tapauksessa Jormien miesvartioinnin epäonnistuessa ja hyökkäyksen ollessa helvetin tehotonta ViPa meni menojaan ja voitti ottelun lopulta lukemin 4-1. Näin ollen Jormat sai tyytyä hopeaan.

![](https://upload.wikimedia.org/wikipedia/commons/c/cd/Black_from_a_camera.jpg)

_Kuva urheiluvastaava Patrik Lauhan ajatuksista välittömästi ottelun jälkeen._

Tyyppiarvon urheilutoimitus huomauttaa, että joukkueen saavutus on kuitenkin erittäin kunnioitettava. Useampien tiedekuntien joukkueita kellistänyt kahden pienen, mutta pippurisen ainejärjestön Jormat hävisi 16 joukkueen turnauksessa vain yhden ottelun, eikä mitaleita näissä karkeloissa jaeta ilmaiseksi. Oikeastaan mitaleita ei jaeta ollenkaan. Perinteisesti mitalistit on palkittu Unisport-sukilla, mutta koulutusleikkausten takia nekin loppuivat kesken.

Jormista sukat sai ainoastaan Veronica Nyberg, mikä oli toki futsalsarjaa kokonaisuutena tarkastellessa ihan oikea päätös.

Ottelussa Jormien ainoasta maalista vastasi siis Hyvönen. Lisäksi Jormia edustivat Moodista Östman, Reiterä, Nevala, **Santeri Mikkonen** sekä Lauha x2 ja VOO:sta **Ermin Zec**, **Kaarlo Somerto**, **Niko Ilomäki**, **Eero Lantto** sekä Nyberg.

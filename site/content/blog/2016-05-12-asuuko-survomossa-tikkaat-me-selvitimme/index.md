---
title: "Asuuko Survomossa tikkaat?  - Me selvitimme!"
date: "2016-05-12"
---

_Tyyppiarvon saamien tietojen mukaan Moodin opiskelijahuoneessa, Survomossa, on tammi-helmikuun vaihteesta asti asustanut A-tikkaat. Lähetimme Tyyppiarvon rakennusvälinetoimittaja **Joni Oksasen** selvittämään asiaa._

* * *

**Hei! Kuka olet ja mitä teet Moodin huoneessa?** - Olen Helsingin yliopiston A-tikkaat, ja minut hylättiin tänne jokunen kuukausi sitten.

**Hylättiin? Mitä tarkoitat?** - Minut tuotiin tänne avustamaan yliopiston huoltomiestä sisäkaton kaapelointien korjaamisessa, mutta en ole nähnyt työkavereitani sitten helmikuun alun.

**Samaan aikaan juuri tammikuun lopussa ilmoitettiin yliopiston irtisanomisista. Olisivatko irtisanomiset voineet vaikuttaa tähän?** - Näyttäisi siltä, sillä työkaverini eivät ole vastanneet viesteihini meidän työporukan WhatsApp-ryhmässä. Näinä aikoina ei voi tietää yhtään kuka saa lähteä ja kuka jäädä. Henkilöstö näyttää olevan Helsingin yliopistolle vain kuluerä

**Hetkinen, onko mahdollista, että työkaverisi on irtisanottu ja he unohtivat ilmoittaa kenellekään olinpaikastasi?** - Hyvin mahdollista, sillä kukaan ei ole parin kuukauden aikana soitellut minun perääni. On ollut hiljaiset pari kuukautta.

**Millaisia tunteita tämä sinussa herättää?** - Paljon parempi ratkaisu olisi ollut katsoa kerrallaan eikä etupainotteisesti, mitkä toimet ovat todella tarpeen. Tuntui aluksi epätodelliselta ja hajanaiselta. Minulla oli tarve kerrata tapahtunutta yhä uudelleen ja yritin ottaa tilanteen hallintaan. Ikävän ja kaipauksen lisäksi tunteisiini sekoittui vihaa, pelkoa ja katkeruutta. Lopulta hyväksyin tosiasiat ja ymmärsin, mistä luovuin. Löysin tasapainon ja pystyin suuntaamaan aikaisemmin suremiseen käyttämäni voimavarat uudestaan ja jatkamaan elämääni.

**Mitkä ovat tulevaisuuden näkymäsi? Oletko jo katsellut uusia hommia?** - Hyvä idea voisi olla vaihtaa maisemaa. Tosin siihen tarvitsisin kantajan. Lisäksi Survomon tilat eivät ota A-tikkaita huomioon, sillä voin seisoa luontaisessa A-asennossani vain, jos minut asetetaan sopivasti katon metallipalkkien väliin.

\- Nämä ovat taloudellisesti hankalia aikoja tikkaille, suhdanteet ja koulutuspolitiikka liikuttavat suuria määriä hyviä tikkaita toimialalta toiselle. Olen myös pohtinut mahdollisuutta jatkaa rakennusinsinöörin opintojani Aalto-yliopistolla.

**Vielä lopuksi haluaisitko lähettää terveisiä Tyyppiarvon lukijoille?** \- Käykää laskareissa ja syökää salaattia!

 

![null](https://lh3.googleusercontent.com/-c8IO7Cv0nKQ/VzR-Kd6n3rI/AAAAAAAAFgk/QY-J7anH2usHUlA3XDBGBs-3mkKg0dOhg/w1114-h835-no/IMG_0069.JPG)

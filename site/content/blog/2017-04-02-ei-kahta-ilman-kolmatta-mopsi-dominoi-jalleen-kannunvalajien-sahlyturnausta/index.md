---
title: "Ei kahta ilman kolmatta - MoPSi dominoi jälleen Kannunvalajien sählyturnausta!"
date: "2017-04-02"
author: "Krapula-Ahti"
---

<!-- \[caption id="" align="aligncenter" width="301"\]![](http://gdurl.com/6f9C) MoPSi vei Kannunvalajien sählyturnauksen nimiinsä jo kolmantena peräkkäisenä vuonna.\[/caption\] -->

Moodin nimi kirjoitettiin perjantaina kolmatta kertaa peräkkäin Kannunvalajien sählyturnauksen palkintokannun kylkeen. Perinteinen sählyturnaus järjestettiin jälleen Viikin Monitoimitalon palloilupyhätössä, ja vihreäpaitaiset olivat mukana komeasti kahdella joukkueella.

A-lohkossa koiria edusti viime vuoden mestari MoPSi Akatemia kokoonpanolla **Joni Oksanen**, **Santeri Mikkonen**, **Patrik Lauha**, **Markus Lauha**. B-lohkon MoPSi Jarru oli sekoitus nuoruutta ja kokemusta. Fuksi **Risko Rikkisen** ja tuutori **Daniel Karin** lisäksi joukkueessa pelasivat lajilegendat  **Antero Liukkonen** ja **Heikki "Hessu" Hyhkö**.

Välierävaiheessa nähtiin odotettu Moodin derby, kun lohkonsa voittoon marssinut Akatemia ja Jarru kohtasivat uudenuutukaisella ykköskentällä, jonka laidat eivät olleet totutun haurasta styroksia vaan raskasta muovia. Jarru oli jäänyt B-lohkossa toiseksi taivuttuaan KTTO:lle niukasti 6-4.

Nihilistisen tiiviisti puolustanut Jarru onnistui alussa horjuttamaan Akatemiaa uhrautuvalla puolustuspelillään ja ilmassa oli jo yllätyksen tuoksua, kun "Antsa" Liukkonen tasoitti pelin 2-2:een tehden samalla huhupuheiden mukaan uransa 109:n maalin MoPSin vihreissä. Toisessa erässä Akatemia alkoi kuitenkin löytää keinoja Jarrun läpitunkemattoman puolustuksen murtamiseen ja eteni lopulta välierävoittoon.

Pronssipelissä Jarru kohtasi valtio-opin opiskelijoiden Vaaleanpunainen prikaati IBK:n. Peli oli alusta loppuun saakka tasainen ja maaleja tehtiin jotakuinkin vuorotahtiin. Pitkän turnauksen rasitus alkoi kuitenkin lopussa näkyä ja useammilla vaihtopelaajilla operoinut IBK pääsi kuromaan muutaman maalin eron. Jarru piti pelin jännittävänä viime sekunneille saakka Karin ja Hyhkön oman maalin tasolta laukomilla kauko-osumilla, mutta pronssi lipsahti silti kirvelevästi IBK:lle lukemin 7-5.

Finaalissa mopsifanit, joiden lukumäärän laskemiseen tarvittiin kahden(!!) käden sormia, saivat balsamia haavoihinsa Akatemian tyrmättyä KTTO:n rumin lukemin. Taloustieteilijät jäivät heti alusta MoPSin jyrän alle ja menettivät parhaan pelihalunsa koiralauman salamamaalien jälkeen. Akatemia oli alusta loppuun asti selvästi tuoreemmalla jalalla liikkeellä ja vei pelin nimiinsä lukemin 12-3. Tyyppiarvon viihdetoimituksen mukaan KTTO:n totaaliseen sulamiseen saattoivat vaikuttaa eiliset kansissitsit, joiden kosteat jatkot venyivät kuulopuheiden mukaan pitkälle pelipäivän aamuun.

---
title: "Suomen toinen tilastotiedeaiheinen Susikoira Roi -vitsi on täällä!"
date: "2016-11-11"
author: "Krapula-Ahti"
---

![](https://upload.wikimedia.org/wikipedia/commons/2/2b/German_Shepherd_Dog_black_and_red.jpg)

_Kuva: Wikimedia Commons_

Kuten [taannoin](http://tyyppiarvo.com/2016/04/suomen-ensimmainen-tilastotiedeaiheinen-susikoira-roi-vitsi-on-taalla/) uutisoimme, Roi opiskeli nuorena koirana tilastotiedettä. Roi oli lahjakas ja motivoitunut tilastotieteilijä, jota kiinnosti erityisesti todennäköisyyslaskenta ja sen sovellukset.

Pro gradu -tutkielmassaan Roi syventyi momenttigeneroivien funktioiden ominaisuuksiin, ja haaveili jopa tutkijan ammatista päästäkseen kasvattamaan osaamistaan näiden parissa. Tutkijan ura ei Roille kuitenkaan auennut, ja koira päätyi kirjanpitäjäksi tilitoimisto Gement Oy:lle. Roi ei silti luopunut todennäköisyyslaskennasta, vaan jatkoi tutkimuksia vapaa-ajallaan.

Momenttifunktioiden lisäksi Roilla oli toinenkin intohimo: impressionistinen taide. Suosikkitaiteilijansa Claude Monet'n näyttelyiden perässä Roi kiersi ympäri Eurooppaa. Yhdessä näistä taidenäyttelyistä Roi sattui tutustumaan muuan herrasmieheen, josta hän sai itselleen elinikäisen ystävän.

Mies ja koira jakoivat yhteiset kiinnostuksen kohteet niin ihailussaan Monet'ta kohtaan kuin koulutuksensa puolesta. Lontoon King's Collegessa tilastotieteen professorina työskentelevä mies oli erityisen vaikuttunut Roin vapaa-ajallaan tekemistä tutkimuksista.

Monet hänen oppilaistaan muistavat edelleen professorin usein toistaman fraasin: **"Harva momentin generoi, niin kun Gementin Monet-Roi."**

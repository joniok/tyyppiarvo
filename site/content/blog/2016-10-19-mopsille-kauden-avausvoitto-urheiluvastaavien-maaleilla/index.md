---
title: "MoPSille kauden avausvoitto urheiluvastaavien maaleilla!"
date: "2016-10-19"
author: "Krapula-Ahti"
---

**Metsäveitikat   2**

**MoPSi                 4**

* * *

MoPSi nappasi kauden avausvoittonsa Unisportin urheilusarjoissa keskiviikkona kun koiralauman uhriksi jäi viime vuoden salibandyn kilpasarjan voittaja Metsäveitikat. Hallitseva mestari lähti otteluun ilman avainpelaajiaan, eikä MoPSi jättänyt mahdollisuutta käyttämättä.

Vuoden 2015 urheiluvastaava ja MoPSi **Sebastian Veijola** oli poikkeuksellisesti saapunut paikalle ajoissa ennen ottelun alkua lanseeraamaan MoPSille uuden hengennostatusrituaalin ennen alkuvihellystä. Sählymailojen sotarumpumaisen paukkeen innostama joukkue lähtikin otteluun ennakkoluulottomasti ja haastoi Metsäveitikoita vahvasti heti ensi vaihdoista lähtien.

Joukkueen hyvä asenne ja uurastus valui kuitenkin ensimmäisellä puoliajalla hukkaan huolimattoman pallollisen pelaamisen ja pallonmenetysten seurauksena. Ensimmäisen maalin iskikin vastustaja, keskialueen pallonmenetyksen seurauksena.

Toiselle puoliajalle asteli ryhdistäytynyt MoPSi. Valmennusjohto oli erätauolla tehnyt työnsä ja se näkyi kentällä. Metsäveitikat oli alusta asti pinteessä MoPSin vahvan prässin alla eikä löytänyt lääkkeitä MoPSin puolustajien viljelemien vauhdikkaiden nousujen katkaisemiseksi. Ketsuppipullo korkattiin lopulta ansaitusti, kun Veijola veti hienolla pallottomalla liikkeellään vastustajan sentterin mukanaan ja **Tuomas Reiterä** löysi avoimesta keskustasta Spielführer **Patrik Lauha**n, joka käytti tilaisuuden hyväkseen. Käännös, muutama askel maalia kohti, ranteet lukkoon ja terävä piiska maalivahdin vasemman käden alle. Omia vahvuuksiaan maalineduskamppailussa käyttäneen **Joni Oksasen** takaa peliä tarkkaillut veskari ei luotettavien lähteiden mukaan nähnyt tilanteessa mitään, ja tuloksena lukemat 1-1:een.

<!-- \[caption id="" align="alignnone" width="217"\]![Patrik Lauha avasi maalihanansa syksyn salibandypeleissä.](http://gdurl.com/0qw1) Patrik Lauha avasi maalihanansa syksyn salibandypeleissä.\[/caption\] -->

Maalista uskoa saanut MoPSi painoi tasoituksen jälkeen lisää kaasua ja käynnisti Sebu Veijolan johdolla show'n, jota Metsäveitikat tuskin kauden jälkeen saunailloissa muistelevat. Nopeajalkainen puolustaja katkaisi jatkuvasti oikein ajoitetuilla liikkeillään metsäveitikoiden avaussyöttöjä ja pyrki myös ahnaasti viimeistelemään omista hyökkäyksistään.

Silmiinpistävän räikeillä kultaisilla pelishortseilla pelannut Veijola pöllytti vastustajan verkkoa kahteen kertaan yllättävänkin tarkoilla laukauksillaan vielä ennen erätaukoa.

Kolmannessa erässä mies jatkoi siitä, mihin oli toisessa erässä jäänyt ja katkaisi Metsäveitikoiden orastavan kirin viimeistelemällä hattutemppunsa jälleen suoraviivaisesta hyökkäyksestä. Kolmen maalin johtoasemassa MoPSi pelasi kypsästi ja rauhallisesti, eikä sortunut panikointiin. Viimeisillä minuuteilla joukkue alkoi silminnähden väsyä ja Metsäveitikat pääsi vielä kaventamaan, mutta väkevä puolustuslinja Reiterä-Veijola- **Ilkka** **Muukkonen** sekä maalilla varmoja otteita esittänyt **Roope Jääskeläinen** pitivät joukkueen pystyssä loppuvihellykseen saakka. Tuloksena komea 4-2-voitto, joka on samalla ensimmäinen voitto MoPSille syksyllä 2016 ottelusta, jossa on paikalla vastustaja missä tahansa lajissa.

<!-- \[caption id="" align="alignnone" width="217"\]![Sebastian Veijola oli MoPSin voiton takuumies kolmella maalillaan.](http://gdurl.com/SRBg) Sebastian Veijola oli MoPSin voiton takuumies kolmella maalillaan.\[/caption\] -->

MoPSia edustivat Veijola, Reiterä, Lauha, Oksanen, Muukkonen, Jääskeläinen, **Santeri Mikkonen**, **Janne Kirjasniemi**, ja **Antti Komu**, sekä yhdessä Lauhan kanssa kaksinkertaisen Stanley Cup-voittajan tasoisen tutkaparin muodostanut **Elias** \[hehe hehe, Tyyppiarvon lätkähuumoritoimituksen huom.\].

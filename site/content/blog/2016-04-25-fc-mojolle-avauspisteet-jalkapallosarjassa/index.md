---
title: "FC MoJolle avauspisteet jalkapallosarjassa!"
date: "2016-04-25"
---

Avaustappiostaan sisuuntunut FC MoJo haki keskiviikkona täyden pistepotin jalkapallosarjan toisesta ottelustaan MK:ta vastaan. Pisteet irtosivat tällä kertaa poikkeuksellisen helposti, vastustajan luovuttaessa ottelun, kun vaarallisesta matkasta Otaniemestä Töölön pallokentälle oli selvinnyt vain yksi onneton teekkari, joukkueen maalivahti. Paikalle kuvitteellisesti saapunut kuvitteellinen yleisö ei kuitenkaan joutunut pettymään, sillä kakkoskentällä nähtiin tiukka minigame MoJo vihreän ja MoJo sinisen välillä.

Sinisen joukkueen muodostivat Jormien **Veronica Nyberg** ja **Veikko Isotalo**, sekä MoPSin **Tuomas Reiterä**, **Ville Hyvönen**, **Antero Liukkonen** ja **Jalo Nousiainen**. Vihreissä puolestaan palloilivat maalilla yksinäinen teekkari ja kentällä **Basti Nyberg**, **Topi Halme**, sekä veljekset **Patrik** ja **Markus Lauha**.

Ottelu oli panoksettomuudestaan huolimatta kovatasoinen ja kiihkeä. Tilanteen ollessa peliajan lopussa tasan 8-5 sinisten eduksi, päätettiin voittaja ratkaista jatkoajalla golden goal -menetelmällä. Jännittävien vaiheiden jälkeen ottelun voittajaksi nousi ansaitusti MoJo vihreät, joiden ratkaisumaali edusti joukkuepeliä vailla vertaa. Ottelussa nähtiin monia poikkeuksellisen komeita osumia, mutta palstatilan säästämiseksi ja jotta kuviot voidaan toistaa myöhemmin tosipeleissä, Tyyppiarvon urheilutoimitus on päättänyt olla kuvailematta muita kuin ratkaisumaalia sen tarkemmin. Päätökseen ei  missään nimessä vaikuta TA:n uusi palkkapolitiikka, jonka johdosta juttupalkkiot maksetaan julkaistujen artikkeleiden määrän perusteella, huomioimatta juttujen pituutta ja laatua.

Ottelun ratkaisu syntyi jatkoajan vanhettua vain muutaman minuutin. Laidalle pallon saanut M. Lauha hämäsi häikäisevästi vastustajaa esittämällä niin kutsutun Salo trickin, jonka jälkeen hän syötti keskelle Nybergille. Basti tiputti pelivälineen alhaalta nousseelle Halmeelle, joka latasi pallon voimalla verkkoon. Avainroolissa oli myös hienosti maskia tehnyt Patrik Lauha, joka pyyteettömällä joukkuepelaamisellaan vaikeutti V. Nybergin torjuntatyötä ja mahdollisti Halmeen voitto-osuman. Kotikatsomoiden messit ja ronaldot voivat harjoitella Salo trickiä oheisen video-oppaan avulla:

https://www.youtube.com/watch?v=ABtg\_J82qoc

Seuraavan kerran FC MoJo pääsee tositoimiin keskiviikkona, jolloin vastaan asettuu naapurirakennuksen Kicking CHEmeleons Kumpulasta.

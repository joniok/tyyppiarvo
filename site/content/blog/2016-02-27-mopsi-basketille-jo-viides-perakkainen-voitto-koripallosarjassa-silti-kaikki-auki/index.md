---
title: "MoPSi-Basketille jo viides peräkkäinen voitto - koripallosarjassa silti kaikki auki"
date: "2016-02-27"
author: "Aapeli Nevala"
---

MoPSi-Basket paransi pudotuspeliasemiaan kaatamalla Aallon tietotekniikan opiskelijoista koostuvan Lenzkin Dynamon perjantaina Otaniemessä lukemin "jotain 50"-"jotain 15".

Etukäteen tiedettiin, että ottelun panos oli mystinen. Teoriassa MoPSi oli varmistanut paikkansa koripallosarjan pudotuspeleissä jo kauan sitten, mutta koska teekkareiden keksimässä sarjajärjestelmässä mikään ei ole koskaan varmaa, oli myös Lenzkin Dynamo käytännössä voitettava.

Viime kaudella MoPSi nimittäin varmisti paikkansa lohkonsa neljän parhaan joukossa jo hyvissä ajoin, mutta sarjavastaavat päättivät ilmoittaa, että pudotuspeleihin pääsee sittenkin vain kaksi ryhmää lohkoa kohti, mikä pudotti moodilaiset kabinettipäätöksellä jatkosta. Tällä kaudella joukkueella onkin ollut vain yksi tavoite: kosto.

Perjantain ottelu Lenzkin Dynamoa vastaan alkoi kuitenkin yllättävästi, kun sekä tuomari että vastustaja päättivät ottaa moodilaisista henkisen yliotteen.

Ensin ottelun tuomari, katsottuaan hetken pelaajien alkulämmittelyä, tuli ehdottamaan, että "pelattaisko sittenkin vaan 2x15 normaalin 2x20 sijaan, ettei mene lopussa ihan kävelyksi. En mä mitenkään sano, että olisitte huonossa kunnossa, **mutta**..."

Koko MoPSi-Basket Aapeli Nevalaa lukuunottamatta oli sitä mieltä, että ehdotus oli surkea, mutta jostain syystä ottelu pelattiin silti lyhyempänä. Ennen kaikkea pelaajia huolestutti, miten lyhyempi peliaika antaa satunnaisvaihtelulle ottelussa suuremman roolin ja samalla sarjataulukon perusteella heikommalle Lenzkille mahdollisuuden yllätykseen.

Lisää kylmää vettä oli tulossa niskaan: vastustaja marssitti kentälle Twitteristä tutun käyttäjän @mhonkasalo - siis ehkä ainoan pelaajan koko Unisport-sarjassa, jolla on MoPSin @AapeliNevala:a enemmän Twitter-seuraajia (1743 vs. 1119, as of 19:51, la-ilta 27.2.2016).

Koska Honkasalo tunnetaan twitterissä NBA-kirjoittajana ja -analyytikkona, MoPSi päätti sotkea vastustajan kuviot pelaamalla mahdollisimman epäammattimaisesti.

Strategia puri upeasti, ja jo avauspuoliskolla vihreäpaitaiset moodilaiset karkasivat lähes 20 pisteen johtoon. Avauspuoliskolla nähtiin myös donkki, kun puujalan aiemmin harjoituksissa saanut Topi Halme ponnisti lyömään palloa alaspäin.

\- Se puujalka on ei-ponnistavassa jalassa, Halme tarkensi.

Tauon aikana myös Matrix-vahvistus Ilari Saunamäki donkkasi, minkä takia MoPSi päätti vaihtaa strategiaa - "Ilari sä et mene enää puolustuslevyihin, vaan kärkyt ja koitetaan saada ensimmäistä kertaa Unisport-korishistoriassa samasta jengistä kaksi ERI donkkaajaa".

Taktiikka toimi sikäli, että Ilari irtosi useaan läpiajoon, joista kaksi päättyi melkein donkkiin. Pisteitä tuli ja ero kasvoi, mutta kokonaista donkkia ei Ilarille merkitty.

Topi Halme kävi sen sijaan laittamassa pallon uudestaan alaspäin. Koska joukkueen donkkien lukumäärä lasketaan kaavalla `$D + \displaystyle \sum_{k=1}^{n} (\frac{1}{2})^k$`, missä D = oikeiden donkkien määrä" ja n = "melkein-donkkien määrä", sai MoPSi kasaan yhteensä 2,75 donkkia. Se on tämän kauden ennätys.

Muuta ihmeellistä kentällä ei oikeastaan nähty. Tero Pekki heitti yhden kolmosen sisään vastustajan "antakaa sen heittää" -huudon jälkeen ja Tommi Ranta - Asmo Erjava -tutkapari löysi toisensa jatkuvasti nopeissa hyökkäyksissä.

\- Saatiin selville, että pick-n-rolleista kirjoittaminen on helpompaa kuin niiden ajaminen, Lenzkin Dynamon @mhonkasalo twiittasi pelin jälkeen.

Seuraavaksi MoPSi-Basket kohtaa Suomen armeijan eli Maanpuolustuskorkeakoulun joukkueen. Ottelusta riittää lohkovoittoon mikä tahansa muu paitsi murskatappio, mutta koskaan ei tiedä, millaista imaginäärijärjestelmää lohkovoiton ratkaisemiseksi tasapisteissä aiotaan käyttää.

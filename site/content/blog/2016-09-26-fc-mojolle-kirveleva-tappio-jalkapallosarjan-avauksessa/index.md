---
title: "FC MoJolle kirvelevä tappio jalkapallosarjan avauksessa"
date: "2016-09-26"
author: "Krapula-Ahti"
---

**FC MoJo                 2**

**FC Hammertime   3**

* * *

Urheilufanien pitkäksi venynyt kesäloma päättyi viimein maanantaina, kun Moodin ja VOOn yhteisjoukkueen, FC MoJon, kausi käynnistyi Töölön pallokentällä ottelulla geologien FC Hammertimea vastaan. Vanhat kehäketut olivat ryömineet ulos koloistaan ja sana oli kiirinyt myös fuksien keskuudessa, minkä seurauksena paikalle oli saapunut jopa 11 pelaajaa, mikä lähentelee FC MoJon seuraennätystä.

Itse ottelun alku oli MoJolle hankala (yllätys yllätys..). Joukkueella oli paikoin suuria vaikeuksia omassa päässä ja ilmassa alkoi tuoksua kevätkauden katkera tuulahdus, kun vastustaja siirtyi jo 2-0-johtoon. Vihreäpaidat eivät tästä kuitenkaan lannistuneet, vaan alkoivat kurinalaisen joukkuepelin kautta ottaa pelin kulkua hallintaansa. Painostus palkittiin, kun aamulla Ahvenanmaalta Suomen maaperälle rantautunut **Sebastian ’Sebu’ Veijola** käytti komean kuljetuksensa jälkeen pallon hyökkäysalueella Spielführer **Patrik Lauha**lla, ja paukutti tämän lyhyestä palautuksesta pallon vastustamattomasti geologien verkkoon. Kavennusosuma valoi joukkueeseen uskoa ja sisuuntunut koiralauma haistoi verta: takaa-ajo oli alkanut.

Toinen puoliaika alkoi pitkälti siitä, mihin ensimmäinen päättyi. Hyökkäävämpään 2-3-1-formaattiin siirtynyt MoJo dominoi peliä ja vyörytti jatkuvasti hyökkäyksiä kohti Hammertimen maalia, jota vartioi kuitenkin käsittämättömällä pelipäällä ollut maalivahti. \[Tyyppiarvon harrastelijaurheilutoimituksen mukaan on paitsi säälittävää, myös epäurheilijamaista tuoda kyseisen tason pelaajia Unisportin rento-sarjan peleihin\]

Ottelussa 18 kertaa laukonut Veijola, jonka ravintola Mamma Rosa palkitsi illan nälkäisimpänä pelaajana \[niin kentällä kuin siviilissäkin, TA toim. huom.\], haki jatkuvasti jalkaansa vapaaksi hätyytellen Hammertimen maalia. Niin ikään pirteällä pelipäällä ollut robertocarlosmaisia nousuja toteuttanut puolustaja **Tuomas Reiterä** löysi oivilla avauksillaan hyökkääjänä loistokkaasti debytoineen **Amanda Pitkäsen**, joka aiheutti vaarallisia tilanteita hyökkäyspäässä. FC Hammertimen riveissä alkoi levitä paniikki, ja ennen toisen puoliajan puoliväliä geologien sekasortoiselta vaihtopenkiltä kuuluikin royhodgsonmainen komento: ”Pelataan neljällä puolustajalla”.

Geologien epätoivoinen yhden maalin johtoaseman varjelu kaatoi lisää bensaa koiralauman liekkeihin ja seuraus oli väistämätön. Kuin ensimmäisen maalin toisintona, Lauha tarjosi boksissa lyhyen poikittaissyötön vapaaseen tilaan, johon ensimmäisinä ehtivät Veijola sekä **Ville Hyvönen**. Esimerkillisen kommunikaation avulla parivaljakko toteutti kylmän viileän ratkaisun, jossa Hyvönen asetti jalkansa tukevasti pallon taakse tähdäten oikeaan suuntaan ja säälimätön joukkuekaveri Veijola latasi sydämensä kyllyydestä Hyvösen jalan ja pallon rajamaille laukoen pelivälineen maaliin. Veijola haki tilanteessa vahvasti itselleen huutomaalia, mutta miehen tuntien Unisportin kirjanpitäjät päätyivät merkkaamaan molemmille tilanteesta puolikkaan pisteen.

<!--\[caption id="" align="alignnone" width="216"\]![Sebu Veijola teki ottelussa 1,5 maalia](https://doc-0c-7g-docs.googleusercontent.com/docs/securesc/ha0ro937gcuc7l7deffksulhg5h7mbp1/tn3lg00t2r9ru6tkditj97rhe4s6ntni/1474898400000/08849784491103088722/*/0B_b9XIivn7p3WkFVSksxc25zdkE) Sebu Veijola teki ottelussa 1,5 maalia\[/caption\]-->

Tasoitusmaalin jälkeenkin MoJo haki aktiivisesti lisäosumia, mutta sai maistaa karvasta pettymystä geologien päästessä harvinaiseen vastaiskuun, jonka päätteeksi tilanne 3-2. Vihreäpaidat eivät tappioasemassakaan antaneet tuumaakaan periksi, vaan jahtasivat vielä tasoitusmaalia päästen muutamille todella laadukkaille maalipaikoillekin, mutta geologien puolustus ja maalivahti kestivät kuin ihmeen kaupalla. Näin kauden avausottelusta MoJolle tappio lukemin 2-3.

Huonosta lopputuloksesta huolimatta MoJon peli oli erittäin laadukasta ja jatkossa on lupa odottaa parempia tuloksia. Koiralauma oli pelillisesti vastustajaansa selkeästi edellä ja uudet fuksit ottivat kunniakkaasti paikkansa joukkueessa. MoJon valmennusporras nosti ottelun jälkeen esille erityisesti niin pelitaitojensa kuin komean partansakin puolesta Hyvösen pakkipariksi oivasti istuneen **Mikko Uski**n. Lisäksi FC MoJoa ottelussa edustivat fukseista Pitkänen, **Aleksi Laiho**, **Samuel Laulainen** sekä maalilla debytoinut **Risko Rikkinen**. Vanhoista mopsilaisista paikalla olivat Veijola, Reiterä, Hyvönen sekä Lauha ja VOOsta **Kaarlo Somerto** sekä Sveitsin liigasta täksi kaudeksi hankittu **Aron Zürcher**. Maaleista vastasivat siis 1,5 kertaa Veijola ja 0,5 kertaa Hyvönen.

<!--\[caption id="" align="alignnone" width="216"\]![Patrik Lauha johtaa ensimmäisen ottelun jälkeen FC MoJon sisäistä pistepörssiä tehoilla 0+2](https://doc-14-7g-docs.googleusercontent.com/docs/securesc/ha0ro937gcuc7l7deffksulhg5h7mbp1/2qur20u7qm3s5nr7qijp17hc2nvdqvi2/1474898400000/08849784491103088722/*/0B_b9XIivn7p3ZWdobmxrR09WQnc) Patrik Lauha johtaa ensimmäisen ottelun jälkeen FC MoJon sisäistä pistepörssiä tehoilla 0+2\[/caption\]-->

---
title: "FC MoJolle tappio jalkapallosarjan avauksessa"
date: "2016-04-22"
author: "Krapula-Ahti"
---

**FC MoJo 3**

**TF Boys 6**

* * *

Moodin ja VOO:n uuden nimen saanut yhteinen jalkapallojoukkue teki ensiesiintymisensä perjantaina Töölön Pallokentän tekonurmikolla. Molempia ainejärjestöjä kunnioittaen joukkue kantaa nimeä FC MoJo (MoPSi ja Jormat) ja pelaa tutuissa MoPSin vihreissä.

Avausottelu ei MoJolta sujunut niin kunniakkaasti kuin joukkueen arvolle olisi suonut. Liki ilman vaihtomiehiä pelannut joukkue taisteli uljaasti omilla vahvuuksillaan, joista tärkein oli se meteorologinen tosiasia, että aurinko paistoi vastustajan maalivahdin silmiin. Tästäkin huolimatta TF Boys takoi ensimmäisellä puoliajalla 3 maalia viherpaitaisten verkkoon.

Toiselle puoliajalle MoJo sai toisen vaihtomiehen, kun **Sebastian Veijola** saapui vahvistamaan joukkuetta. Veijola kantoikin kentällä vastuunsa ja viimeisteli hattutempun aaltolaismaalivahdin selän taakse. Tämä ei kuitenkaan riittänyt MoJolle, joka joutui lopulta taipumaan lukemin 6-3.

Ottelussa Mo:ta edustivat Veijola, **Tuomas Reiterä**, **Ville Hyvönen**, **Jalo Nousiainen**, **Patrik**  ja **Markus Lauha**, **Santeri Mikkonen**, **Antero Liukkonen** sekä maalilla **Heikki Ritaluoma**. Jo:ta ei edustanut kukaan.

Seuraavan kerran, mahdollisesti voitokkaammissa merkeissä, MoJo pelaa ensi maanantaina. Ottelu käydään tutulla Töölön pallokentällä, jonne hyökkäyksessä loistaneet makaronit P. Lauha, Liukkonen ja Mikkonen jätettiin etsimään tehojaan viikonlopun ajaksi.

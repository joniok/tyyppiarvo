---
title: "Lauri Mauranen Moodin sulkapallomestari 2016!"
date: "2016-10-27"
author: "Krapula-Ahti"
---

Perinteinen Moodin sulkapalloturnaus kamppailtiin torstaina ensimmäistä kertaa Kumpulan sulkapallopyhätössä. Paikalle oli saapunut kunnioitettavat 12 pelaajaa kamppailemaan tilastotieteilijöiden sulkapalloherruudesta. Moodilaisten lisäksi syksyn kovimmassa mailapelitapahtumassa oli mukana kolme matemaatikkoa, sekä yksi sveitsiläinen valtiotieteilijä.

Turnaus osoittautui vielä odotettuakin kovatasoisemmaksi ja tyhjille lehtereille ahtautuneet katsojat saivat jo alkulohkovaiheessa ihastella tasokkaita sulkapallokohtaamisia. Alkulohkopelien helmiin kuului kivenkovan B-lohkon kärkikamppailu, jossa **Lauri Mauranen** päihitti Keski-Euroopan sulkapalloylpeys **Aron Zürcher**in tiukasti lukemin 21-15, 21-18. Toinen kuohuttava taistelu koettiin A-lohkon härkien **Patrik Lauha**n ja **Ville Hyvösen** välillä. Hyvönen käänsi sykähdyttäviä palloralleja ja uhrautuvaisia syöksyjä sisältäneen verisen kamppailun lopulta edukseen erin 2-1 (9-11, 12-10, 11-5). Ottelua kommentoimaan tavoitettu Tyyppiarvon sulkapalloasiantuntija **Ville Lång** totesi, että tällaisia kamppailuja huippusulkapallokin kaipaa, vaikka ainakaan pelaajien tekniikan perusteella ottelulla ei mitään tekemistä sulkapallon kanssa ollutkaan.

Myös Tyyppiarvon toimituksella oli edustusta turnauksessa. Päätoimittaja **Aapeli Nevala** jäi kovatasoisessa B-lohkossa kolmanneksi ja karsiutui siten jatkopeleistä. Nevala valitteli, että turnauksen järjestäjät olivat asettaneet hänet liian kovaan lohkoon, mihin turnauksen johtoryhmää edustanut Lauha totesi, että jokainen lohko olisi ollut Nevalalle liian vaikea. Saman kohtalon joutui kokemaan myös uutispäällikkö **Tuomo Nieminen** A-lohkossa, jossa avausottelun tappio Lauhalle ja tiukka taipuminen Hyvöstä vastaan (11-7, 10-12, 11-13) pudottivat miehen jatkosta. Urheilutoimittaja Patrik Lauha sen sijaan eteni turnauksessa aina pronssiotteluun saakka.

A-lohkossa toiseksi sijoittuneen Lauhan lisäksi lohkosta jatkoon selvisi puhtaalla pelillä Hyvönen. B-lohkon voitti odotetusti ykkössijoitettu Mauranen, niin ikään puhtaalla pelillä. Hyvönen ja Mauranen lunastivat esityksillään suorat välieräpaikat. Toinen jatkaja B-lohkosta oli Zürcher. Myös C-lohkon voittaja **Santeri Mikkonen** selvitti alkulohkon häviämättä otteluakaan, toiseksi lohkossa sijoittui Matrixin ylpeys **Viljami Paloposki**.

Puolivälierissä Mikkonen joutui kuitenkin taipumaan Zürcheriä vastaan suoraan kahdessa erässä lukemin 21-9, 21-11. Viereisellä kentällä Lauha suoritti päivän moodilaisen urheiluteon teurastamalla Paloposken 21-5, 21-3 ja pudottamalla näin ollen viimeisenkin Matrixin edustajista laulukuoroon. \[HÄHÄÄÄ! Tyyppiarvon patrioottitoim.huom.\]

Välierissä Lauha sai kuitenkin maistaa omaa lääkettään, kun Mauranen pyyhki miehellä lattiaa selvästi 2-0(21-6, 21-3). Lohkovoittajat pitivät siis semifinaaleissa pintansa, kun Hyvönen yllätti Zürcherin suoraan kahdessa erässä 21-17, 21-18. Pettynyt sveitsiläinen kommentoi ottelun jälkeen, että Hyvösen aggressiivinen pelityyli oli myrkkyä hänellle. Hyvösen otteet eivät jääneet huomaamatta myöskään yleisön seasta tavoitetulta pesäpallovaikuttaja **Jarmo Heikkiseltä**, joka tarjosi partasuiselle huippututkijalle ensi vuodeksi pestiä Sotkamon Jymyn syöksymisvalmentajana. Tyyppiarvon lähteet eivät kuitenkaan paljasta, ottiko Hyvönen tarjousta vastaan.

Kuten arvata saattaa, pitkä turnaus vaati pelaajilta veronsa, etenkin kun jatkopelien erät pelattiin täysmittaisina 21 pisteeseen saakka. Kovimmiksi kärsijöiksi joutuivat pelityylinsä tekniikan sijaan vahvaan liikkumiseen perustaneet pelaajat, mikä valitettavasti näkyi mitalipeleissä. Finaalissa nähtiin Itä-Suomen \[tai määritelmästä riippuen Koillis-Suomen, Tyyppiarvon stadilaistoim. huom.\] derby, kun Kuhmon oma poika Ville Hyvönen haastoi Jojensuun mailamestari Lauri Maurasen. Maurasen ylivoimainen tekniikka ja sulkapallokokemus olivat parhaan puhtiinsa välierissä puhkuneelle Hyvöselle liikaa, ja turnauksen ykkössijoitettu ennakkosuosikki vei finaalin nimiinsä selkeästi 2-0 (21-3, 21-6). Näin ollen Lauri Mauranen julistettiin ansaitusti Moodin sulkapallomestariksi vuosimallia 2016 ja hän pääsi kohottamaan himoitun "R. A. Fisher -cupin" käsivarsilleen häviämättä turnauksessa erääkään. Unisport palkitsi voittajan lisäksi käytännöllisellä Unisport-mukilla.

Pronssiottelussakin nähtiin tekniikan voitto voimasta, kun Aron Zürcher nappasi palkintosukat VOOhon kaatamalla Lauhan helpohkosti 2-0 (21-5, 21-15).

<!-- \[caption id="" align="alignnone" width="500"\]![Mitalikolmikko palkintopallilla. Turnauksen voitti Lauri Mauranen (keskellä), toiseksi sijoittui Ville Hyvönen (vasemmalla) ja kolmanneksi Aron Zürcher (oikealla). Unisport palkitsi voittajat mukilla, hikinauhoilla ja sukilla. Lisäksi voittajalle luovutettiin turnauksen palkintopokaali.](http://gdurl.com/1_3e) Mitalikolmikko palkintopallilla. Turnauksen voitti Lauri Mauranen (keskellä), toiseksi sijoittui Ville Hyvönen (vasemmalla) ja kolmanneksi Aron Zürcher (oikealla). Unisport palkitsi voittajat mukilla, hikinauhoilla ja sukilla. Lisäksi voittajalle luovutettiin turnauksen palkintopokaali.\[/caption\] -->

Tyyppiarvo onnittelee mitalisteja sekä kiittää kaikkia osallistuneita! Erityiskiitokset myös Unisportille tapahtuman sponsoroinnista sekä toimitsijana huhkineelle **Joni** **Oksaselle**.

Ohessa vielä statistiikkaa turnauksesta:

<table>
<tbody>
<tr>
<td width="71">KENTTÄ</td>
<td width="144">1</td>
<td width="143">2</td>
<td width="145">3</td>
<td width="144">4</td>
</tr>
<tr>
<td>AIKA</td>
<td></td>
<td></td>
<td></td>
<td></td>
</tr>
<tr>
<td>11:00</td>
<td>Patrik - Tuomo</td>
<td>Ville - Joonas</td>
<td>Lauri - Elias</td>
<td>Santeri - Daniel</td>
</tr>
<tr>
<td></td>
<td>2-0 (11-8,11-7)</td>
<td>2-0 (11-4,11-4)</td>
<td>2-0 (11-2, 11-2)</td>
<td>2-0 (11-3, 11-4)</td>
</tr>
<tr>
<td>11:20</td>
<td>Ville - Patrik</td>
<td>Aron - Elias</td>
<td>Aapeli - Lauri</td>
<td>Azira - Viljami</td>
</tr>
<tr>
<td></td>
<td>2-1 (9-11,12-10,11-5)</td>
<td>2-0 (11-3, 11-6)</td>
<td>0-2 (1-11, 1-11)</td>
<td>0-2 (2-11, 6-11)</td>
</tr>
<tr>
<td>11:40</td>
<td>Tuomo - Joonas</td>
<td>Aapeli - Aron</td>
<td>Santeri - Azira</td>
<td>Daniel - Viljami</td>
</tr>
<tr>
<td></td>
<td>2-0 (11-6, 11-1)</td>
<td>0-2 (10-12, 1-11)</td>
<td>2-0 (11-2, 11-4)</td>
<td>0-2 (4-11, 6-11)</td>
</tr>
<tr>
<td>12:00</td>
<td>Ville - Tuomo</td>
<td>Joonas - Patrik</td>
<td>Elias - Aapeli</td>
<td>Daniel - Azira</td>
</tr>
<tr>
<td></td>
<td>2-1 (7-11, 12-10, 13-11)</td>
<td>0-2 (6-11, 3-11)</td>
<td>0-2 (5-11, 8-11)</td>
<td>2-0 (11-1, 11-2)</td>
</tr>
<tr>
<td>12:20</td>
<td>Lauri - Aron *</td>
<td>Viljami - Santeri</td>
<td colspan="2" rowspan="8">VAPAATA PELAILUA</td>
</tr>
<tr>
<td></td>
<td>2-0 (21-15, 21-18)</td>
<td>0-2 (4-11, 7-11)</td>
</tr>
<tr>
<td></td>
<td></td>
<td></td>
</tr>
<tr>
<td>12:30</td>
<td><strong>Aron</strong> - Santeri</td>
<td><strong>Patrik</strong> - Viljami</td>
</tr>
<tr>
<td></td>
<td>2-0(21-9, 21-11)</td>
<td>2-0 (21-5, 21-3)</td>
</tr>
<tr>
<td>13:05</td>
<td><strong>Ville</strong> - Aron</td>
<td><strong>Lauri</strong>- Patrik</td>
</tr>
<tr>
<td></td>
<td>2-0 (21-17, 21-18)</td>
<td>2-0 (21-6, 21-3)</td>
</tr>
<tr>
<td>13:30</td>
<td>FINAALI</td>
<td>PRONSSIOTTELU</td>
</tr>
<tr>
<td></td>
<td><strong>Lauri</strong> - Ville</td>
<td>Patrik - <strong>Aron</strong></td>
<td></td>
<td></td>
</tr>
<tr>
<td></td>
<td>2-0 (21-3, 21-6)</td>
<td>0-2 (5-21, 15-21)</td>
<td></td>
<td></td>
</tr>
</tbody>
</table>

 

| Lohko | Nimi | Pisteet | Erät + | Erät - | Erät +/- |
| -- | -- | -- | -- | -- | -- |
| A | **Ville Hyvönen** | 6 | 6 | 2 | 4 |
| A | **Patrik Lauha** | 4 | 5 | 2 | 3 |
| A | Tuomo Nieminen | 2 | 3 | 4 | \-1 |
| A | Joonas Kurki | 0 | 0 | 6 | \-6 |
| B | **Lauri Mauranen** | 6 | 6 | 0 | 6 |
| B | **Aron Zürcher** | 4 | 4 | 2 | 2 |
| B | Aapeli Nevala | 2 | 2 | 4 | \-2 |
| B | Elias Mäkelä | 0 | 0 | 6 | \-6 |
| C | **Santeri Mikkonen** | 6 | 6 | 0 | 6 |
| C | **Viljami Paloposki** | 4 | 4 | 2 | 2 |
| C | Daniel Kari | 2 | 2 | 4 | \-2 |
| C | Azira Abbasli | 0 | 0 | 6 | \-6 |
---
title: "MoPSille tappio kivikovan salibandysarjan avauksessa"
date: "2016-10-12"
---

**SiVuPePa    8**

**MoPSi           3**

* * *

Unisportin salibandyn yhdistetty kilpa- ja rentosarja, joka tunnettaneen siis jatkossa vain "sarjana" alkoi MoPSin osalta keskiviikkona ottelulla Siltavuorenpenkereen Palloa vastaan. KTTO:n sekä muutaman keskieurooppalaisen vaihtarin vahvistama uusi, uljas MoPSi sai heti avausottelussaan todeta, ettei kovatasoiseksi arvioidussa sarjassa saa mitään ilmaiseksi. MoPSia huomattavasti vähälukuisempi vastustaja vei ottelun selvin lukemin taktisesti ehjällä esityksellä. Noin puolet pelistä hienosti taistellut MoPSi kaatui lopulta omiin virheisiinsä, joista vastustaja rokotti armotta. Palstatilan säästämiseksi Tyyppiarvon urheilutoimitus keskittyy raportissaan koiralauman positiivisiin otteisiin kentällä.

1\. erä:

Vihreäpaidat saivat pääosin pidettyä kiinni taktiikastaan ja pidettyä vastustajan poissa tekopaikoilta. Vaihtoruletti pyöri jouheasti ja vetoja blokattiin hyvin. Joukkue sortui muutamaan pallonmenetykseen, joista vastustaja rankaisi armotta kaksi kertaa.

2\. erä:

Toisen erän alku oli vihreänä velloneelle kuvitteelliselle katsomolle komeaa katseltavaa. Vastustaja alkoi silminnähden väsyä ja MoPSi pääsi jauhamaan kontrolloidumpia hyökkäyksiä vastustajan päätyyn. Painostus tuotti vaparin hyvästä paikasta, eikä KTTO:n urheiluvastaava ja MoPSin Assistanzspielführerinä toiminut **Antti Komu** erehtynyt. Harkittu, tarkka laukaus, ja lukemiksi 1-2.

Hetki tästä ja kiukaalle iskettiin lisää vettä, kun aiemmin lähinnä fyysisenä pelotteena naispelaajia kohtaan tunnettu **Joni Oksanen** blokkasi ensin vahingossa **Vili Vanhala**n laukauksen maalin edessä ja survoi tämän jälkeen itse karat sisään. Miehen raivokas maalituuletus saatiin taltioitua oheiselle videolle:

\[embed\]https://www.youtube.com/watch?v=EY0FNQeQp0Q\[/embed\]

Valitettavasti, toisin kuin maalintekijän elkeistä olisi voinut päätellä, peli ei suinkaan ratkennut tähän, vaan SiVuPePa pääsi nopeasti kuittaamaan MoPSin tasoituksen ja toiselle erätauolle mentiin lopulta 5-2-lukemissa.

\[caption id="" align="alignnone" width="217"\]![](http://gdurl.com/7wKG) "Melkein aito" platinablondi Joni Oksanen vastasi MoPSin tasoitusmaalista ja epäilemättä kauden riehakkaimmasta tuuletuksesta.\[/caption\]

3\. erä:

Kolmas erä antoi MoPSin valmennusjohdolle uusia rakennuspalikoita, kun perinteisesti luottopakkina luutinut **Santeri Mikkonen** pääsi kokeilemaan siipiään hyökkäyksessä ja kiitti heti veivaamalla pallon maalin edestä verkkoon.

8-3-tappioon päättyneen ottelun jälkeen oli mediakäytävällä hiljaista. Paikalle ilmestyivät ainoastaan maalin iskenyt Mikkonen sekä virkansa puolesta siihen pakotettu MoPSin Spielführer **Patrik Lauha**. Mikkonen kiitti valmennusjohtoa nostamisestaan ykkösketjun laidalle ja vihjaili, että vastaavaa saatettaisiin nähdä tulevissakin peleissä. Lauha purki pelitapahtumat tuttuun tyyliinsä analyyttisen rauhallisesti: "On tää nyt ihme homma, kun aikasemmin on saatu tottua siihen että tuomarit viheltelee tasaisesti miten sattuu ja antaa jätkien \[ja naisten, Tyyppiarvon tasa-arvo-toimituksen huom.\] pelata, mutta nyt oli jostain 60-luvun Suomi-sarjasta kaivettu tänne tollanen kaveri joka seisoo tuolla keskiviivalla ja aina sillon tällön kun sattuu henki pihisemään huulten välistä niin pilli soi ja sen jälkeen nousee aina käsi samaan suuntaan kun ei se vissiin muuhun asentoon liiku.. Ei j\*\*\*\*\*\*\*a mikä farssi."

Tyyppiarvon reaaliluku- ja realismitoimitus kuitenkin korostaa, että kieltämättä kyseenalaisella tuomarilinjalla ei kuitenkaan ollut todellista vaikutusta ottelun lopputulokseen.

Tyyppiarvon urheilutoimitus olisi kaivannut myös Oksasen kommentteja maalistaan, mutta toimittajiemme saamien tietojen mukaan mies oli jo poistunut saunaan kylvettämään Kanada-maljaa.

\[caption id="" align="alignnone" width="217"\]![Hyökkääjäksi nostettu Santeri Mikkonen avasi maalihanansa MoPSin riveissä.](http://gdurl.com/F2kQ) Hyökkääjäksi nostettu Santeri Mikkonen avasi maalihanansa MoPSin riveissä.\[/caption\]

Tämän päivän kamppailussa MoPSia edustivat Komu, Vanhala, Mikkonen, Oksanen, Lauha, **Tuomas Reiterä**, **Daniel Kari**, **Risko Rikkinen**, **Eero Mikkelä** ja **Ilkka Muukkonen**, sekä Hollannin ja Sveitsin pääsarjoista hankitut try-out-pelaajat **Rogier Blokland** ja **Aron Zürcher**.

---
title: "MoPSi-Basketille Kumpulan kampuksen koripalloherruus"
date: "2016-02-13"
author: "Aapeli Nevala"
---

MoPSi-Basket kohtasi yliopistokoripallohistorian ensimmäisessä (!) Kumpulan paikallistaistelussa maantieteen opiskelijoiden joukkueen MaO Reippailijat.

Ennen ottelun alkua tiedettiin, että MaO on hävinnyt kaikki tähänastiset ottelunsa, mutta toisaalta urheilujournalismin yleisesti hyväksyttyjen narratiivien mukaan paikallistaistelussa joukkueiden todellinen tasoero pienenee, kun molemmilla joukkueilla on tavallista palavampi halu voittaa kamppailu.

Ottelusta oli tulossa hankala myös siksi, että MoPSi-Basket kärsi tavallista pahemmasta pelaajapulasta - paikalle oli tulossa neljä pelaajaa, ja yksi "aloitushyppyyn muutaman minuutin myöhässä". MoPSi olikin varautunut viivyttämään ottelun alkua erinäisillä keinoilla.

1) "Sanotaan tuomarille, että toinen koriteline on 10 cm liian matalalla, ja vaaditaan tarkastamaan".

Ei toiminut, koska ottelun tuomari ei koskaan saapunut paikalle. Tai kyllä saapui, mutta tuomarista lisää myöhemmin.

2) "Kaadetaan vesipullo kentälle ja kuivataan hitaasti".

Kenelläkään ei ollut pokkaa.

3) "Esitetään, että yhdelle pelaajalle joku puhelu, jossa kerrotaan joku vakava uutinen, mielellään niin vakava, ettei kukaan viitsi kyseenalaistaa".

Kolmoskohdan toteuttamiseen kenelläkään ei ainakaan ollut "gutseja".

**Saadakseen** kentälle viisi pelaajaa ottelun alusta asti MoPSi-Basket rekrytoi edeltävästä pelistä pari teekkaria. Tämä osoittautui hyväksi strategiaksi siihen asti, kunnes MoPSi sai Topi Halmeen viidenneksi pelaajaksi paikalle ja oli valmis siirtymään takaisin normaaliin kokoonpanoon.

Nyt teekkarit, eli "se joka veti koko ajan pull-upeja pick-n-rolleista" ja "se joka heitti vakavalla naamalla vasurihookin levyn yli", sekoittivat MoPSin peliä ja altavastaaja MaO oli avauspuoliskon jälkeen kahden pisteen johdossa.

Toisen puoliskon MoPSi avasi omalla viisikollaan vahvasti Aapeli Nevalan heittäessä keskimatkalta tasaisesti pisteitä. Ero kasvoi kymmeneen pisteeseen, mutta uusi sekoilu oli tulossa.

Yhtäkkiä ottelun tuomarilla, joka oli ilmeisesti joidenkin MoPSia vahvistaneiden teekkareiden kaveri, oli MoPSin pelipaita päällä. Tämä kävi kentällä vetämässä myös pari vaihtoa (mitä!?!?!). MaOn päästyä kolmen pisteen päähän MoPSi joutui pyytämään vahvistuksia vaihtopenkille ja palaamaan takaisin omaan ykkösviisikkoon, joka onnistui pitämään pienen etäisyyden vastustajaan. Lopulta joukkueen voittoputki kasvoi neljän ottelun mittaiseksi kolmen pisteen erolla sarjajumboon.

MoPSissa pelasivat moodilaisista Aapeli "en laskenut omia tilastoja, mutta tein 14.0 pistettä heittoprosentilla noin 54,5" Nevala, "ainakin tyyliin kuusi, mutta varmaan oikeasti jotain 20" pistettä tehnyt Topi Halme sekä MoPSi-henkeen vetoamalla puolustuksen kuntoon suorastaan määrännyt Tuomas Reiterä.

Lisäksi MoPSin paidan vetivät päälleen vielä päivällä ViPan riveissä salibandya MoPSia vastaan pelannut Asmo Erjava, ulkomaalaisvahvistus Matrixista, kaksi teekkaria ja yksi tuomari (älkää kysykö miksi).

Voitto varmisti MoPSi-Basketin sijoittumisen neljän parhaan joukkoon eli pudotuspeleihin.

---
title: "Miesylivoiman edessä taistellut MoPSi jatkaa tappioitta säbäsarjassa"
date: "2016-02-13"
author: "Krapula-Ahti"
---

Kahden kuukauden joululomalta UniSportin salibandysarjassa palannut MoPSi sai kauden ensimmäisessä ottelussaan Kumpula Square Gardenissa vastaansa ennakkoon kovan paikallisnaapuri ViPan läheiseltä Viikin kampukselta.

Peliä ennen tunnelma mopsilauman sisällä oli odottava ja innokas, joskin kentän toisella puolella joukkuejohtoista alkuverryttelyä vetänyt armeija saattoi herättää kaikissa seitsemässä mopsipelaajassa tervettä kunnioitusta vastustajaa kohtaan.

Alivoimasta huolimatta MoPSi sai otteluun salama-alun, kun uusi Spielführer-nauha kädessään viilettänyt **Patrik Lauha** tarjosi toimistosta maalin takaa pallon maalin eteen ja **Tuomas Reiterä** niittasi mailaviidakon keskeltä MoPSin 1-0 johtoon.

Muutama minuutti edellisestä ja Lauhan ilmiömäinen pelisilmä löysi keskustaan nousseen **Joni Oksasen**. Itseään Suomen Victor Hedmanina pitävä tehomies avasi matalalla laukauksella maalihanansa MoPSin väreissä siirtäen pelin kahteen nollaan, ja tuuletus oli tämän mukainen. Vaikean alun jälkeen ViPa alkoi saada pelin juonesta kiinni ja tasaisen ensimmäisen erän jälkeen tauolle mentiin lukemissa 3-1. Tähän mennessä MoPSi oli saanut riveihinsä kaivattua vahvistusta kun **Sebastian Veijola** ja **Heikki Hyhkö** olivat löytäneet paikalle.

Toisen erän alkuun MoPSi koki mustan hetken, kun viisikkopuolustus ei pysynyt ViPan vauhdikkaiden hyökkääjien tahdissa ja kaveri latoi nopeasti kolme maalia MoPSin verkkoon. Koiralauma kuitenkin sisuuntui tästä ja yhteensä neljä maalisyöttöä keränneen kapellimestari Veijolan säestyksellä MoPSi nousi jälleen 6-4 johtoon.

Kolmannessa erässä nähtiin verinen kamppailu, kun ViPa nosti karvaustaan hakien vimmatusti maaleja MoPSin taistellessa urhoollisesti vastaan ja kytätessä vastaiskuja. Viherpaidoille aukesikin lukuisia maalipaikkoja, mutta ViPan maalivahti, puolustajat ja tolpat venyivät käsittämättömällä tavalla laukausten tielle.

Parhaat paikat aukesivat Veijolalle, joka hurjalla lähtönopeudellaan karkasi useammankin kerran läpiajoon. Mailataikuri harhautti maalivahdin helposti, mutta viimeistelyt lipuivat kerta toisensa jälkeen maalin ohi.

Joukkueurheilun vanhan totuuden mukaan jos itse et tee maalia, niin kaveri kyllä tekee. Urheasta taistelusta huolimatta MoPSin puolustus ei kestänyt ViPan jatkuvaa vyörytystä, vaan pallo pomppi epäonnistenkin käänteiden kautta kaksi kertaa MoPSin maaliin.

Vielä tasoituksenkin jälkeen MoPSi haki ankarasti voittomaalia siinä kuitenkaan onnistumatta. Uhrautuva Hyhkön, **Matti Östmanin** ja **Santeri Mikkosen** pystyttämä puolustusmuuri onnistui estämään vastustajan voittohaaveet pitäen MoPSin edelleen voittamattomana säbäsarjassa ennen viimeistä alkusarjan ottelua.

MoPSin maaleista vastasivat kolmasti terävänä hyökkäyksessä viilettänyt Reiterä, kahdesti joukkueen kapteeni Lauha sekä yhdellä maalillaan Oksanen. Mukana kaikkensa kentälle jättämässä olivat myös Veijola, Hyhkö, Östman, Mikkonen, **Antero Liukkonen** sekä maalivahti **Daniel Kari**.

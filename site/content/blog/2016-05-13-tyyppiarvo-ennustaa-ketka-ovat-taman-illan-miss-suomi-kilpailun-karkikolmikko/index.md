---
title: "Tyyppiarvo ennustaa: ketkä ovat tämän illan Miss Suomi -kilpailun kärkikolmikko?"
date: "2016-05-13"
author: "Tuomo Nieminen"
---

_Miss Suomi 2016 -kilpailu ratkeaa tänään. Kilpailua voi seurata neloselta 20:00 alkaen. HUOMI! Tämä juttu sisältää tilastollisia spoilereita._

![](https://upload.wikimedia.org/wikipedia/commons/3/35/Miss_Suomi_1965,_Virpi_Miettinen.jpg) 

_Miss Suomi 1965, Virpi Miettinen. Kuva: Wikimedia_

* * *

 

Noin viikko sitten julkaisimme keräämäämme [aineistoon](https://drive.google.com/folderview?id=0B-GJVgrXR1vqNVc3ZkJFVHZMSVU&usp=sharing) perustuvan [kilpailun](../2016-05-05-tyyppiarvon-suuri-missihaaste-ennusta-vuoden-2016-voittajat/index.md), jossa haasteena oli ennustaa Miss Suomi -kilpailun kärkikolmikko käyttäen hyväksi tilastollisia menetelmiä ja dataa menneistä kilpailuista.

Tehtävä ei ollut helppo; aineistossa oli suhteellisen pieni määrä havaintoja (n=87), mutta kuitenkin huikea määrä mahdollisia selittäviä muuttujia, sillä jokaisesta kilpailijasta oli esimerkiksi mukana 4096 pikselistä koostuva kuva. Muita aineiston muuttujia olivat muun muassa ikä, pituus, paino, hiusväri ja mitat seuraavista: rinta, vyötärö ja lantio.

Kokonaisuudessaan aineisto sisälsi huikeat 4114 muuttujaa! 87 x 4114 on erittäin leveä aineisto.

Kolme kilpailijaa kuitenkin tarttui haasteeseen ja tarjosi Tyyppiarvolle ennusteensa kolmen kärjestä ja voittajasta. Julkaisemme nyt näiden ennusteiden perusteella virallisen ennusteemme tämän illan kilpailun kolmen kärjelle.

**Tyyppiarvon virallinen top3 ennuste Miss Suomi 2016 -kilpailuun on**:

- **Heta Sallinen**
- **Jenna Ruohola**
- **Shirly Karvinen**

Yhdestä näistä kilpailijasta siis tulee ennusteemme mukaan seuraava Miss Suomi. Ennustamme huikean jännittävää ja tiukkaa kilpailua!

Kilpailijoiden kuvia voit katsella esimerkiksi [virallisilta missisivuilta](http://www.misssuomi.fi/) ja itse kilpailu lähetetään nelosella 20:00 alkaen.

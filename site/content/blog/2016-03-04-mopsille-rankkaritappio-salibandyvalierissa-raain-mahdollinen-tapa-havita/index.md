---
title: "MoPSille rankkaritappio salibandyvälierissä - \"raain mahdollinen tapa hävitä\""
date: "2016-03-04"
author: "Krapula-Ahti"
---

**1**        MoPSi **2 rl.**  SB Condus

* * *

Playoff-kevät avattiin perjantaina Kumpulan Barona-areenalla MoPSin ja SB Conduksen kohtaamisella. Joukkueet olivat pelanneet alkulohkossa 2-2-tasapelin, joten välierästä saattoi odottaa tiukkaa.

MoPSi on viime aikoina kärsinyt sairastumisista ja loukkaantumisista, minkä johdosta hyökkäyspäässä nähtiin suurta vaihtuvuutta aikaisempaan kokoonpanoon verrattuna. Tämän kauden debyyttinsä MoPSi-paidassa tekivät konkari ja Moodi-ikoni **Mikhael Koufos**, sekä **Patrik "sakukoivu" Lauha**n nuorempi painos **Markus "mikkokoivu" Lauha**.

Ottelun ensimmäinen erä oli tasainen ja kumpikin joukkue perusti pelinsä vahvaan puolustamiseen ja passiiviseen karvaukseen. Joukkueiden trappi oli tarkkaa ja erätauolle mentiin 0-0-lukemissa.

MoPSi avasi maalihanat ottelun toisessa erässä, kun **Joni Oksanen** tarjoili pallon **Heikki Hyhkö**lle, joka jatkoi keskustaan **Tuomas Reiterä**lle. "Reitsi" iski pullonkorkuisesta kaveripassista tyylikkäästi kaukaa kohti maalia, jossa hyvin rakennetun maskin takaa epätoivoisesti pälyilevä veskari oli voimaton. Pallo alanurkkaan ja peli 1-0.

Erän aikana alkoi MoPSi-pelaajien jaloissa selvästi painaa ja vastustaja sai muutamia hyviä vetopaikkoja, jotka jälleen kerran hyvin pelannut MoPSi-puolustus ja maalilla onnistunut **Daniel Kari** kuitenkin selvittivät. Aivan erän loppuun ei johto kuitenkaan kestänyt vaan Condus pääsi nousemaan nopealla hyökkäyksellä ja veto hyvästä paikasta tasoitti pelin. Erätauolle ja kolmanteen erään lähdettiin siis lukemista 1-1.

Kolmas erä oli tiukkaa kamppailua ja joukkueet onnistuivat vuorotellen rakentamaan hyviä tekopaikkoja. Erän puhuttavin hetki oli MoPSin kokema oikeusmurha tuomarien lähettäessä aktiivisesti karvanneen Oksasen kahden minuutin jäähylle jotakuinkin puhtaasta tilanteesta. Ratkaisuun vaikutti Tyyppiarvon urheilutoimituksen konservatiiviosaston mukaan todennäköisesti se, että lanattu pelaaja oli nainen\*. Tilanne tallentui oheiselle videolle, jolta jokainen voi muodostaa oman mielipiteensä jäähyn oikeudenmukaisuudesta.\*\* https://www.youtube.com/watch?v=M11NzB0wk14

MoPSi kesti kahden minuutin alivoiman kuitenkin hyvin, eikä Condus päässyt vaarallisille paikoille. Jäähyn tapettuaan MoPSi painoi vimmatusti päälle ja sai luotua muutaman erinomaisenkin tekopaikan, mutta viime peleissä tutuksi tullut heikko viimeistely oli jälleen joukkueen ongelma laukausten painuessa toistuvasti ohi maalin.

Varsinaisen peliajan jälkeen voittaja ratkaistiin suoraan rangaistuslaukauskilpailulla. MoPSilta laukoivat **Matti Östman**, jonka harhautus puri, mutta laukaus lipui hieman ohi, Tuomas Reiterä, joka veivasi tyylikkään maalin, sekä Patrik Lauha, jonka katastrofaalinen yritys nähtäneen Unisportin viikon koosteessa TOP 5 -mokissa.

Näin ollen Condukselle riitti finaalipaikkaan kahden ensimmäisen laukojan onnistuminen. Ottelun jälkeen MoPSin riveistä huokui syystäkin katkera pettymys, sekä yhtä oikeutettu huvittuneisuus rankkarikisan viime hetkistä. Epäonnensoturi Lauha muistutti (kuten kaikki epäonnistujat aina), että "Joukkueena voitetaan ja joukkueena hävitään".

MoPSin valmentaja **Erkka Easterlund**ilta tiedusteltiin lehdistötilaisuudessa siitä erikoisesta tilastokummajaisesta, että MoPSi ei ole onnistunut kertaakaan voittamaan säbäpeliä uuden urheiluvastaava Lauhan alaisuudessa tai Reitsin pelatessa. Easterlund ei ottanut suoraan kantaa kapteenin vaihtamiseen tai Reitsin penkittämiseen liittyen, mutta totesi silti: "--kaikki keinot käytetään pronssimitalin voittamiseksi."

Seuraavaksi sarjassa on siis luvassa pronssiottelu, jota ennen MoPSi pelaa ensi viikon keskiviikkona "ystävyys"ottelu Kevätklassikon KTTO:ta vastaan. Tämän päivän pelissä ainoan maalin teki Reiterä. Lisäksi MoPSia edustivat Lauha x2, Oksanen, Koufos, Hyhkö, Östman, **Santeri Mikkonen** sekä maalissa hyvin torjunut Kari.

* * *


\[\*toim. huom. kukaan ei onneksi loukkaantunut tilanteessa\] \[\*\*Moodin miesten tasa-arvovastaavan huom. Oksasen kova taklaus osoitti edistyksellistä asennetta ja tasa-arvoa: vastustajia kohdellaan tasapuolisesti heidän sukupuolestaan riippumatta\]

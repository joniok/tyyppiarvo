---
title: "MoPSille avaustappio kärkikamppailussa - vastustajakin myönsi ratkaisevan korkean mailan"
date: "2016-02-19"
---

Moodin kruununjalokivellä MoPSilla oli perjantaina rankka tuplapelipäivä. Sporttiperjantai alkoi säbäsarjan kärkikamppailulla SiVuPePaa (SiltaVuorenPenkereen Pallo) vastaan. Ottelun panos oli valtaisa: voittaja nappaa runkosarjan voiton ja henkisen yliotteen pudotuspeleihin.

Asetelma ottelun alussa oli myös sikäli erikoinen, että kentän kummallakin puolella pyöri suunnilleen saman verran pelaajia lämmittelemässä.

SiVuPePa sai otteluun loistoalun, kun nopean poikittaissyöttökuvion jälkeen pallo löytyi MoPSin verkosta. Alun jälkeen kamppailu kuitenkin tasaantui ja kumpikin joukkue pääsi sisään omaan peliinsä. Vastustaja iski vielä kerran ennen kuin maaliputkeaan kahteen peliin kasvattanut **Joni Oksanen** rokotti puolesta kentästä löysin rantein lähetetyllä piiskalla ja kavensi pelin kahteen yhteen.

Toiseen erään MoPSi lähti huomattavasti paremmalla jalalla. Joukkuepuolustus piti ja peli kääntyi selvästi vihreäpaidoille. Työ palkittiin lopulta **Sebastian Veijola**n niittaamalla tasoitusmaalilla. Lisääkin paikkoja olisi ollut mutta pallot eivät pomppineet sisään. Kuvitteellisen katsomon turhautunut kotijoukkueen fani sätti tiukasti omiensa tehottomuutta: "V---u noi Reitsi ja Pateki on ihan lapasia ei ne v---u pistä mistään sisään", viitaten hyökkääjätutkapariin **Tuomas Reiterä**, **Patrik Lauha**.

Kolmanteen erään koiralauma lähti intoa uhkuen ja kauaa ei ehditty pelata kun Veijolan loistava syöttö löysi maalin edestä Lauhan joka käänsi MoPSin ensimmäistä kertaa ottelussa johtoon. Tämän jälkeen alkoi kuitenkin ilotulitus, joka pyyhittäköön pois moodilaisesta historiankirjoituksesta. Vastustaja tasotti nopeasti, mutta moodi onnistui vielä vastaamaan tällä kertaa Lauhan löytäessä Veijolan.

Johto ei kuitenkaan pitänyt vaan SiVuPePa aloitti käsittämättömän maalitehtailun ja joukkueen jokainen hyökkäys tuntui päättyvän maaliin. MoPSin rivistöt turhautuivat silminnähden jokaisen pallon pomppiessa maaliin ja vastustajan iskiessä maaleja niin maan tasalta kuin korkealta päiden yläpuoleltakin (\*MITÄ V----A!!!)(\*\*Tyyppiarvon urheilutoimitus sai suihkussa selville, että vastustajakin myönsi pelanneensa korkealla mailalla) 7-4 tilanne alkoi jo vahvasti indikoida lohkovoiton lipumista Siltavuoreen.

Koiralauma keräsi kuitenkin vielä sisunsa ja puolustuslinjan uurastajat **Santeri Mikkonen** ja **Matti Östman**, sekä mopsisydämen ilmentymä Veijola, nostivat vahvasti hyökkäyksiä SiVuPePan maalille. Taistelu palkittiin kun paluun MoPSi-paitaan tehnyt **Teemu Pitkänen** siirsi maalin edestä pallon verkkoon ja hetkeä myöhemmin Veijola laukoi tyylikkäästi maskimiehenä olleen Lauhan reiden kautta MoPSin 6-7 kavennuksen. Aika loppui kuitenkin kesken ja MoPSi kärsi katkeraakin katkeramman ensimmäisen tappionsa salibandysarjassa. Ottelun jälkeen MoPSin Spielführer antoi vastustajalle ansaitun tunnustuksen. "V---us-----a v---n v---u oli ihan voitettavissa", totesi silminnähden omaankin peliinsä pettynyt Lauha.

Alkusarja jätti kuitenkin joukkueelle sopivan nälän playoffseja ajatellen ja pelaajat saavat nyt työrauhan tosipeleihin valmistautumiseen. Joukkue tietää nyt, että jokainen vastustaja on lyötävissä ja keväällä MoPSi taistelee vakavissaan kirkkaimmista mitaleista.

Moodin maaleista vastasivat siis kahdesti Veijola, kahdesti Lauha, sekä Oksanen ja Pitkänen. Lisäksi moodia ottelussa edustivat Östman, Reiterä, Mikkonen, **Heikki Hyhkö** ja maalilla **Daniel Kari**. Ottelun tsemppari-palkinto jaettiin Santeri Mikkoselle, joka jaksoi vaikeuksista huolimatta tsempata joukkuetta niin vaihtopenkillä kuin kentälläkin.

---
title: "Lähes täysin moodilainen FC Jormat kyykytti Ihmepalloa - \"Miksi me edes pelataan niiden nimellä\""
date: "2016-02-03"
author: "Aapeli Nevaal"
---

Moodin ja VOO:n yhteisjoukkue FC Jormat kaatoi keskiviikkona suomen mestarit, kun Kumpulan Camp Noulla jyrän alle joutui suomen kielen opiskelijoiden FC Ihmepallo.

Vielä puoli tuntia ennen ottelua luultiin, ettei VOO:sta ole tulossa paikalle yhtään pelaajaa.

\- Miksi me edes pelataan Jormien nimellä? pukukopissa ihmeteltiin ennen pelin alkua.

Ilman vaihtomiehiä pelannut Ihmepallo lähti odotetusti matalalla prässillä ja vastahyökkäyksiin panostaen.

\- Tästä asetelmasta on monesti syntynyt vaikeita pelejä, kommentoi Moodin emeritusurheiluvastaava **Sebastian Veijola**.

Pian kävi kuitenkin ilmi, että vastustaja lienee parempi suomessa kuin futsalissa. Jormat piti palloa Veijolan, **Tuomas Reiterän** ja **Ville Hyvösen** muodostaman puolustuksen johdolla.

Maalijuhlat aloitti Veijola laukomalla Jormat 1-0-johtoon. Pian kesken pelin paikalle saapunut VOO:n Riikka Ilmonen puski kliinisesti paluupallosta 2-0-johtomaalin ennen Ville Hyvösen 3-0-ohjausta.

\- Enpä ole ennen nähnyt naisen tekevän tahallaan puskumaalia, kommentoi kuvitteellisen katsomon kuvitteellinen ylimielinen keski-ikäinen mies.

Maalissa **Daniel Kari** otti "kaiken kiinni", paitsi yhden läpiajon, johon Ihmepallo pääsi **Aapeli Nevalan** luultua itseään Zlataniksi alimpana pelaajana.

\- Pahimman luokan hasardi, Veijola totesi päätään pudistellen.

Myös toisella puoliskolla Jormat hallitsi ottelua kuin Pekka Tuominen todennäköisyyslaskentaa ja jyräsi tylyyn 6-1-voittoon. Loput maalit tekivät Veijola ja maskimiehenä jyrännyt Santeri Mikkonen. Yksi kimposi sisään Ihmepallon oman pelaajan jalasta.

\- Joukkueemme taitotaso riitti tällä kertaa helpohkosti puhkaisemaan reikiä ihmepallon puolustukseen. Herääkin kysymys: oliko ihmepallo salibandypallo? Veijola pohti ottelun jälkeen.

**Mitä tämä kertoo ajastamme?**

\- Nyky-yhteiskuntamme kannustaa egoistiseen filosofiaan. Tällä on suora yhteys siihen, missä määrin yliopistojen ainejärjestöjen höntsäporukoiden pelaajat ovat valmiita laittamaan itsensä likoon kollektiivin vuoksi.

\- Tämä korostuu, kun joukkue joutuu puolustamaan. Egoistisia "palkintoja" joukkueen eteen tehdystä työstä, kuten maaleja tai maalisyöttöjä, ei tule niin paljon, mikä turhauttaa 2010-lukulaisen maailmankuvan omaksunutta höntsäilijää, Veijola analysoi.

Pelin jälkeen Jormissa vallitsi hyvä meininki, eikä enää edes nimiasia häirinnyt moodilaisia.

\- Musta on hauskaa pelata joukkueessa, jonka nimi on Jormat, **Ville Hyvönen** sanoi.

Jormat jatkaa tappioitta oletetussa lohkokärjessä.

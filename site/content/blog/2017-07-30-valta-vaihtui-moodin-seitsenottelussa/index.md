---
title: "Valta vaihtui Moodin seitsenottelussa"
date: "2017-07-30"
---

\[caption id="" align="aligncenter" width="300"\]![](http://gdurl.com/u03V) Topi Halmeen tyylinäyte 1,56 metrin korkeudesta.\[/caption\]

Moodin perinteinen seitsenottelu kisattiin viikonloppuna Eläintarhan urheilupyhätössä pitkälti ensikertalaisten voimin. Kamppailuun osallistui ilahduttavat kahdeksan atleettia, joista suurimmalle osalle ottelu oli yleisurheilu-uran ensimmäinen. Kun seitsenottelua viime vuodet hallinnut **Tuomas Reiterä** oli jättäytynyt pois epämääräisiin tekosyihin vedoten, eikä myöskään viime vuoden kakkonen **Heikki Ritaluoma** ollut paikalla, saattoi useampi keltanokkakin haaveilla jopa kirkkaimmista mitaleista.

Viime vuoden mitalisteista paikalla oli ainoastaan **Petteri Mäntymaa**, joka nappasikin avauslajin voiton aitomalla 100 metriä aikaan 18.17. Mäntymaan johto ei kuitenkaan kestänyt ensimmäistä lajia pidemmälle, vaan ennusteissa kärkisijoille povattu koripallotaustainen urheiluihme **Topi "Viikinki" Halme** aloitti korkeushypystä alkaen näytöksen, joka kesti ottelun loppuun asti. Halme voitti lopuista kuudesta lajista sensaatiomaisesti viisi, ainoastaan pituushypyssä KTTO:n harrastelijareippailijoita edustanut **Vili Vanhala** veti pidemmän korren. Komeimpina tuloksina mainittakoon 800 metrin aika 2:23.21, sekä hintelältä mieheltä erinomainen kuulatulos 12,55 m. Halme keräsi ottelussa kaiken kaikkiaan 4151 pistettä.

Mäntymaa uusi lopulta viime vuoden pronssinsa, kun jo tavoittamattomalta vaikuttaneelta takamatkalta kivunnut Vanhala kiri kakkoseksi iskien taloustieteen kiilan palkintokorokkeelle moodilaisten väliin. Vanhala pohjusti nousuaan jo pituushypyssä loikaten komeasti 4,90 metriä ja sinetöi hopeamitalin hurjassa ja säälimättömässä päätöslajissa sileällä kasisatasella. Mitalikolmikon erässä pidettiin koko matkan ajan hurjaa kyytiä otteluvoittaja Halmeen johdolla ja hopeamitalin kohtalo ratkesi vasta viimeisessä kaarteessa. Halme irtosi kilpakumppaneistaan, mutta erinomaista tahdonvoimaa osoittanut Vanhala onnistui roikkumaan peesissä, kun taas kaikkensa antanut Mäntymaa hyytyi raastavalla matkalla anteeksiantamattoman 7 sekunnin päähän.

\[caption id="" align="aligncenter" width="300"\]![](http://gdurl.com/jIZZ) Mitalikolmikko podiumilla. Vasemmalta oikealle Vili Vanhala, Topi Halme, Petteri Mäntymaa.\[/caption\]

Myös Tyyppiarvon urheilutoimittaja Krapula-Ahti eli **Patrik Lauha** oli paikalla kokeilemassa siipiään yleisurheilussa. Lauha oli avauslajin jälkeen kiinni jopa mitalissa, mutta putosi nopeasti Vanhalan taakse neljänneksi ja hyytyi lopulta onnettoman keihästuloksen jälkeen vasta viidennelle sijalle. Neljänneksi nousi **Otso Peräkylä**.

Päivän miehekkäimmästä ottelusta vastasi **Santeri Mikkonen**, joka hienoon kuulatulokseensa luottaen ja heikon juoksukuntonsa tuntien jätti ottelun kesken neljän lajin jälkeen saavuttaen silti kuudennen sijan tasapisteissä **Risko Rikkisen** kanssa. Naisten sarjan vei nimiinsä ehjän sarjan suorittanut **Jadwiga Buchwald** mukavalla tuloksella 1515. Erityisesti silmiähivelevän komeat rimanylitykset korkeuspaikalla kirvottivat yleisöstä innostuneita aplodeja.

Tämän vuoden ottelu oli ilahduttava merkki siitä, että seitsenottelu elää ja voi hyvin, vaikka vanhojen sotaratsujen jalat alkavat jo iän myötä painaa. Uudet tulokkaat lisäävät yleisön kiinnostusta ja turvaavat tapahtuman tulevaisuutta. Kaiken lisäksi vannhojen partojenkaan intohimo ei ole vielä kokonaan sammunut. Puhelimitse tavoitettu Reiterä haaveili vielä paluusta yleisurheilukentille rikkomaan legendaarisen 5000 pisteen rajan. Myös toinen urheilukonkari **Sebastian Veijola** ilmoitti että olisi voittanut tämän vuoden ottelussa savonlinnalaisten sarjan, mikäli hänen viimeisen 10 vuoden parhaat tuloksensa olisi laskettu yhteen. Kenties miehet uskaltautuvat ensi vuonna kentälle asti lunastamaan lupauksiaan!

\[caption id="" align="alignnone" width="1251"\]![](http://gdurl.com/G4nh) Lopullinen tulostaulukko.\[/caption\]

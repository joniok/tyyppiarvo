---
title: "Oletko aina halunnut missiksi? Lähetä kuvasi Miss Moodi -kilpailuun ja voita!"
date: "2016-06-04"
author: "Aapeli Nevala"
---

Oletko halunnut voittaa missikilpailun, mutta samalla sinusta on tuntunut siltä, että kisatuomariston subjektiivinen näkemys kauneudesta on ollut ristiriidassa oman käsityksesi kanssa?

Nyt toive, jota et ole kehdannut kertoa edes äidillesi, toteutuu, sillä Miss Moodi on täällä! Se on missikilpailu, jonka tilastotieteilijäkin voi voittaa.

Kilpailu toimii seuraavalla tavalla: lähetä valokuvasi osoitteeseen tyyppiarvo@gmail.com, ja olet mukana Suomen objektiivisimmassa missikilpailussa.

Emme katso siviilisäätyyn, sukupuoleen tai juuri mihinkään muuhunkaan. Ainoa kriteeri on Moodi ry:n jäsenyys.

<!-- \[caption id="" align="alignnone" width="367"\]![](http://gdurl.com/GQdH) Kuva: Joni Oksanen.\[/caption\] -->

Miss Moodi ja perintötilastotieteilijät valitaan **Tuomo Niemisen** kehittämällä [pettämättömällä missiennustimella](http://tyyppiarvo.com/2016/05/tyyppiarvo-ennustaa-ketka-ovat-taman-illan-miss-suomi-kilpailun-karkikolmikko/), joka estimoi Miss Suomi 2016 -kilpailuissa kaksi "kolmen kärjestä" oikein!

Missikisojen ennusteesta poiketen käytämme analyysissa pelkkää kasvokuvaa, sillä Tyyppiarvon missitoimituksen mielestä silmät on sielun peili, ja sielun kauneutta tässä mitataan, ei niinkään strategisia mittoja.

Jos välttämättä haluaa, vyötärönympäryksen saa toki ilmoittaa.

Kuvan tulee täyttää seuraavat ehdot:

1. Hiukset eivät saa peittää kasvoja.
2. Kuvan tulee olla otettu edestä ilman silmälaseja.
3. Katse tulee olla suunnattu kohti kameraa.
4. Kasvojen pitää näkyä kuvassa kokonaan.
5. Kuvassa esiintyvän henkilön tulee olla Moodi ry:n jäsen, jotta ehdimme analysoida kaikki kilpailijat.

**Siis käytännössä ottakaa itsestänne armottoman rehellinen selfie ja lähettäkää se meille!**

Kilpailijan tulee olla:

1. Kruunauspäivänä täysi-ikäinen ja ihminen.
2. Vähintään välttävämaineinen Moodi ry:n jäsen.
3. Kykenevä muodostamaan 95% luottamusväli keskiarvoparametrille, kun havainnot ovat toisistaan riippumattomia ja normaalijakautuneita ja varianssi tuntematon.

Julkaisemme Miss Moodin ja perintötilastotieteilijöiden haastattelun ja maailmanparannusehdotukset myöhemmin vuoden ensimmäisessä painetussa Tyyppiarvo-lehdessä.

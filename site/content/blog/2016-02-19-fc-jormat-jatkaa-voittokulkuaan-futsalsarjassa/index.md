---
title: "FC Jormat jatkaa voittokulkuaan futsalsarjassa"
date: "2016-02-19"
author: "Krapula-Ahti"
---

Salibandyottelulla alkanut MoPSin sporttiperjantai jatkui klo 14 kun vaihdettiin sinistä päälle ja pelattiin taas futsalia Jormien nimellä. Tällä kertaa jakauma oli tasaisempi kun kahdeksasta kynnelle kyenneestä pelurista 5 oli moodilaisia ja 3 VOO:sta. Vastustaja oli ulkomaalaispelureista koostunut Domus Atletica.

Asetelma otteluun oli mielenkiintoinen. FC Jormilla oli alla 3 pelistä 3 voittoa mutta jatkoonmeno ei silti ollut kirkossa kuulutettu. Alle neljän maalin tappiolla varmistettaisiin jatkoonpääsy ja yksikin piste varmistaisi lohkovoiton. Vastustajalla oli kuitenkin alla 2 voittoa 3 pelistä, joten ylimielisyyteen ei ollut varaa.

Peli alkoikin huolestuttavasti kun Jormat joutui suht aikaisessa vaiheessa 0-1 tappioasemaan. Vastustaja pääsi ohjaamaan kulmapotkun maaliin aivan maalin edestä. Atletican pelaajat olivat yksilöinä vaarallisia mutta toiminta kollektiivina jätti parantamisen varaan. Ulkomaalaispelaajia ei helpottanut erotuomarin lyhyt englanti ja siitä kummunnut kyvyttömyys selittää sääntöjä täsmällisesti. Jormat pääsikin ottelussa kahdesti kokeilemaan epäsuorasta vapaapotkusta kuitenkaan maalinteossa onnistumatta.

Maalivahtipelissäkin Domus Atletica joutui antamaan tasoitusta. Heillä ei ollut maalivahtia vaan kenttäpelaajat kävivät vuorollaan kokeilemassa maalilla, kuitenkin hyvin onnistuen. Yksikään Jormien maali ei mennyt maalivahdin piikkiin. Vastaavasti Jormien maalissa nähtiin ensimmäistä kertaa tällä kaudella loukkaantumisista kärsinyt VOO:n emeritusurheiluvastaava **Veronica Nyberg**, joka torjui läpi ottelun mallikkaasti ja varsinkin rohkeilla vastaantuloillaan tylsytti vastustajien hyökkäykset.

Ennen puoliaikaa Jormat nousi lopulta tasoihin. Hieno kuvio pääättyi VOO:n **Kaarlo Somerto**n syöttöön **Sebastian Veijola**lle tyhjiin, josta "Sebu" viimeisteli hallitusti pohkeellaan. Puoliajan jälkeen peli rentoutui ja Jormille avautui enemmän ja enemmän paikkoja.

Veijola teki vielä kaksi lähes identtistä maalia ja kruunasi siten tehokkaan päivänsä hattutempulla. Molemmissa toisen puoliajan maaleissa Veijola katkaisi vastustajan syötön vaarallisessa paikassa ja etenemisen jälkeen viimeisteli varmasti. Ensimmäisellä kerralla käytössä oli kärkkäri, jälkimmäisellä rauhallinen maalivahdin ohitus, eli juuri sellainen, jotka eivät ole Mopsin säbäpeleissä kovin hyvällä prosentilla onnistuneet… (\*toim.huom. Sebulla kahdesta edellisestä salibandyottelusta neljä läpiajoa ilman ainuttakaan maalia)

Tuloksena oli lopulta 3-1-voitto ja lohkon kärkisija puhtaalla saldolla: 4 pelistä saman verran voittoja. Mopsista olivat mukana Veijolan lisäksi **Tuomas Reiterä**, **Ville Hyvönen** ja **Matti Östman** sekä Kaliforniasta palannut **Teemu Pitkänen**. VOO:laisista mukana olivat Nybergin ja Somerton lisäksi **Frans Peltonen**.

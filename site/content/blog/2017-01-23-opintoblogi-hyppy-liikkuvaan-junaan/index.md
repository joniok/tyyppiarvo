---
title: "Opintoblogi: Hyppy liikkuvaan junaan"
date: "2017-01-23"
author: "Riku Laine"
---

_Opintoblogissa tilastotieteen opintoasioista vastaavat henkilöt kirjoittavat ajankohtaisista opintoihin liittyvistä asioista._

* * *

Uusi vuosi ja uudet naamat! Kaikissa työryhmissä ollaan taas saatu sopiva myllerrys aikaan ja opiskelijat kiertävät jakkaralta seuraavalle koittaen löytää istumapaikan ennen musiikin loppumista.

Halusimme tehdä lyhyen katsauksen tulevan vuoden opintotoimintaan, jotta tiedätte ketä vetää hihasta, kun homma ei toimi. Vuonna 2017 tilastotieteen opiskelijoita edustavat yliopiston elimissä Riku Laine, **Sofia Lahdensuo**, **Joni Oksanen**, **Petteri Mäntymaa** ja **Topias Tolonen**.

Riku Laine – allekirjoittanut – toimii Moodin opintovastaavana yhdessä Sofia Lahdensuon kanssa. Pidämme yllä aktiivisia suhteita laitoksen ja molempien tiedekuntien henkilöstöön sekä opiskelijoihin. Sosiaalitieteiden laitosneuvoston varajäsenenä toimii Joni Oksanen ja uusien opinto-ohjelmien johtoryhmissä toimivat viime vuoden opintovastaava Petteri Mäntymaa (matemaattisten tieteiden kandiohjelma) sekä sivuaineopiskelija Topias Tolonen (matematiikan ja tilastotieteen maisteriohjelma).

![](https://upload.wikimedia.org/wikipedia/commons/b/b4/London_Eye_Twilight_April_2006.jpg) 

_Kuvan iso pyörä, London Eye, ei liity tapaukseen. Kuva: Wikimedia Commons._

Meneillään olevan vuoden pääteemoiksi ovat karsiutuneet yhteydet Kannunvalajiin ja Iso pyörä -viestintä. Näistä ensimmäinen tullee olemaan helppoa, kun moodilaiset ovat vallanneet Kannun hallituskabinetin. Pääasiassa tavoitteenamme on kuitenkin pitää valtiotieteellisessä tiedekunnassa tieto siitä, että tilastotiede pysyy oleellisena osana heidän opetustaan vielä jonkin aikaa

Tulemme ensi vuoden aikana viestimään Isosta pyörästä mahdollisimman tiiviisti ja järjestämään keskustelutilaisuuksia opiskelijoiden ja henkilökunnan välille. Viestinnän pääpaino tulee olemaan Moodin sähköpostilistalla, mutta pyrimme julkaisemaan Tyyppiarvossa katsauksia kahdesta kolmeen kertaan lukukaudessa.

Vuodesta on siis tulossa haastava ja kiireinen, mutta erittäin mielenkiintoinen. Koitamme tehokkaassa troikassa yhdessä Sofia Lahdensuon ja Petteri Mäntymaan kanssa pitää henkilökunnan ruodussa ja välittää risuja ja ruusuja eteenpäin.

Jos juuri sinulle nousi nyt mieleen opintoasiaa, jota olet aina halunnut kysyä, mutta et ole kehdannut, niin lähetäpä sähköposti osoitteeseen _riku.laine@helsinki.fi_ ja voimme alkaa yhdessä selvittää asiaa!

_Kirjoittaja on Moodin opintovastaava vuonna 2017._

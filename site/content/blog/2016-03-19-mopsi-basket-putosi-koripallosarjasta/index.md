---
title: "MoPSi-Basket putosi koripallosarjasta"
date: "2016-03-19"
author: "Aapeli Nevala"
---

Vaikka MoPSin pelipaidoissa haisi vielä salibandysarjan pronssiottelun tappiohiki, sen ei pitänyt olla mahdollista.

MoPSi-Basket lähti Unisportin koripallosarjan pudotuspeleihin oman konferenssinsa ykkössijoitettuna selvitettyään alkulohkon saldolla 6-0. Pari päivää sitten FiveThirtyEight oli julkaissut [artikkelin](http://fivethirtyeight.com/features/no-16-seeds-are-due-mens-ncaa-tournament/) NCAA:n March Madness -turnauksesta, jossa ykkössijoitetun joukkueet ovat voittaneet kaikki 124 otteluaan viimeiseltä sijalta pudotuspeleihin päässeitä joukkueita vastaan.

Lisäksi MoPSi oli kaatanut pudotuspelien ensimmäisen kierroksen vastustajan, teekkareiden perinteikkään PUS-Basketin kakkosjoukkueen jo alkulohkossa tammikuussa. Tosin MoPSin vakiomiehistöstä vain **Asmo Erjava** oli ollut paikalla, ja nähtyään vastustajajoukkueen olevan juuri PUS, tämä totesikin että "hei, noi on sit oikeasti kova jengi".

Ja tieto piti paikkansa. Vastustaja osoittautui kovaksi jo alkulämmittelyssä, kun pelaajia vain virtasi ja virtasi Aallon palloilusalin ovesta sisään. Lisäksi **Aapeli Nevala** päätti ylimielisesti **Heikki Ritaluoman**  kevyestä vastarinnasta huolimatta kieltäytyä yhden pelaajan tarjouksesta tulla vahvistamaan moodilaisia, koska "koitetaan nyt pleijareissa pärjätä omilla".

**Topi Halme** saapui peliin muutaman minuutin myöhässä. Juuri noiden minuutien aikana vastustaja onnistui repimään noin kymmenen pisteen kaulan, joka kesti ottelun loppuun asti.

Puoliajalla MoPSi oli 12 pistettä tappiolla. Ero saatiin kurottua pitkälti Halmeen yksilösuorituksilla vielä neljään, mutta vastustajan viiksekäs heittäjä iski kriittisissä paikoissa kolmosen takaa jatkuvasti tikareita MoPSi-pelaajien sydämiin.

Matrix-vahvistus **Tommi Ranta** heitti pari tärkeää kolmosta sisään, mutta lopulta voittajasta ei ollut epäselvyyttä ja MoPSi-Basket joutui kohtaamaan totuuden: koripallosarja on ohi.

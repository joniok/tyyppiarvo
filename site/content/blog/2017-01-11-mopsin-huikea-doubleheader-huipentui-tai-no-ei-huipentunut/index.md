---
title: "MoPSin huikea doubleheader huipentui… tai no, ei huipentunut"
date: "2017-01-11"
author: "Krapula-Ahti"
---

Moodin Palloseuran vuosi 2017 alkoi erityisissä tunnelmissa: Unisport-organisaatio oli asemoinut uuden vuoden avausottelupäivälle peräti kaksi peliä (!), ensin sählyssä Maantieteen opiskelijoiden MaO Reippailijoita vastaan, sitten futsalissa Yhiksen Torspoa vastaan.

Yhdysvaltojen baseball-sarja MLB:stä tuttu kahden ottelun formaatti herättikin kihinää monella saralla – MoPSin WhatsApp-ryhmässä puhuttiin pitkästä aikaa urheilusta, ja lisäksi jo ensimmäisessä pelissä nähtiin yksi lähihistorian kovimpia yleisömääriä kun ottelua seurasi alaraajavammastaan toipuvan Tuomas Reiterän lisäksi katsomossa muutama muukin katsoja.

Jo ottelun alkuhetkillä oli selvää, että vaikka sählykentän pinta-ala tiedettiin ainakin sigma-äärelliseksi, ehkä jopa äärelliseksi, näkyivät jouluruuat vielä osan MoPSi-pelaajan vyötäröillä ja osa hyökkääjistä joutui ravaamaan vaihdossa jatkuvasti.

<!-- ![](https://doc-0c-7g-docs.googleusercontent.com/docs/securesc/ha0ro937gcuc7l7deffksulhg5h7mbp1/ephvla12qvbuvher7og9pk7thdl77b5n/1484150400000/08849784491103088722/*/0B_b9XIivn7p3WkFVSksxc25zdkE) -->

Sen sijaan puolustuskaksikko Santeri Mikkonen ja Sebastian Veijola lähti otteluun kunnianhimoisella “ei vaihdeta kertaakaan” -taktiikalla. Mikkonen tuli vaihtoon avauserän puolivälissä, Veijola ei kertaakaan.

MoPSi siirtyi ottelun avauserässä 1-0-johtoon Eero Mikkelän maalilla, jonka syntyyn johtanutta tilannetta ilman silmälaseja toisessa päässä seurannut urheilutoimitus ei kuollaakseenkaan muista.

MaO tasoitti tuomarivirheen turvin ja eteni toisessa erässä 2-1-johtoon, Aapeli Nevalan seuratessa molempia takaiskuja vaihtopenkiltä täysin kykenemättömänä vaikuttamaan näiden takaiskujen aikaisiin kenttätapahtumiin.

**Päätöserää** ehdittiin pelata vain muutama hassu sekunti, kun Nevalan sponsorishortsien takamus peitti MaOn maalivahdin näkyvyyden ja Veijolan laukaus napsahti vastustamattomasti maaliin ilmeisesti vastustajan, ehkä myös Nevalan mailan kautta.

MaO puolestaan iski jälleen Nevalan ollessa vaihdossa. Ottelu näytti jo kääntyvän maantieteilijöille, kunnes Daniel Kari katkaisi vastustajan avauksen ovelasti päällään, vielä niin, että tuomari ei päättänyt tilanteesta viheltää vaparia. Syötönkatkosta seurasi Veijolan esityö, ja Mikkelä toi MoPSin tasoihin toisella maalillaan.

Ottelu päättyi lopulta tasalukemiin 3-3. MoPSille jäi jossiteltavaa ainakin seuraavista tilanteista:

1) Mikkosen kymmenisen sekuntia ennen loppua kymmenisen senttiä maalin ohi viuhunut laukaus.

2) Patrik Lauhan kiintiö-en-saa-maalia-Sebun-järjestämästä-avopaikasta-tilanne, joka päättyi tällä kertaa tolppalaukaukseen.

3) Ylipäätään ottelun viimeiset kaksi minuuttia. Lauhan mukaan “voitettaisiin niin monta kertaa, jos ne pelattaisiin 10 kertaa uudelleen”.

Doubleheaderin huipentavasta futsalottelusta tuli puolestaan katastrofi. Kello 14 yhtään vastustajajoukkueen pelaajaa ei ollut paikalla, ja MoPSi-pelaajat keskittyivät neuvottelemaan tuomarin kanssa mahdollisimman suurinumeroisesta luovutusvoitosta. Ottelu kirjattiin vihreäpaidoille lopulta joko 5-0 tai 10-0.

Niinpä mopsilaiset päättivät jakautua kahteen ryhmään ja pelata keskenään. Se oli “paikoitellen jopa ihan kohtalaista”, mutta voitonnälän ja panoksen puuttuessa ottelun huippuhetket jäivät Sebastian Veijolan onnistuneeseen “putoavaan lehteen” ja Aleksi Laihon melkein onnistuneeseen “putoavaan lehteen”.

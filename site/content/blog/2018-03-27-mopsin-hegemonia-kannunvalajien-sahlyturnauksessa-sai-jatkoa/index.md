---
title: "MoPSin hegemonia Kannunvalajien sählyturnauksessa sai jatkoa"
date: "2018-03-27"
author: "Krapula-Ahti"
---

![](./DSC_0253.jpg)

_MoPSin joukkueiden pelaajat yhteiskuvassa. Vasemmalta lukien MoPSi Akatemia: Markus Lauha, Patrik Lauha, Joni Oksanen, Santeri Mikkonen, MoPSi SKA: Heikki Hyhkö, Jussi Virtanen, Risko Rikkinen, Daniel Kari._

Viikonloppuna perinteiseen tapaan Viikin Monitoimitalolla käyty Kannunvalajien sählyturnaus oli jälleen kerran Moodin Palloseuran juhlaa: MoPSi vei Kannun nimiinsä jo neljättä kertaa peräjälkeen. Voittajajoukkue MoPSi Akatemiassa pelasivat kolmannen voittonsa hakeneet Santeri Mikkonen, Joni Oksanen sekä Patrik ja Markus Lauha.

MoPSin menestystä täydensi turnauksessa kolmanneksi sijoittunut Moodin hallituksen joukkue MoPSi SKA. Joukkueessa vaikuttivat hallituslaiset Andrei Markov (Daniel Kari), Pafnuti Tšebyšov (Jussi Virtanen), Andrei Kolmogorov (Risko Rikkinen), sekä joukkueen isähahmo ja emeritushallituslainen Viktor Tihonov (Heikki Hyhkö). Mollivoittoisesti kahdella tappiolla turnauksensa aloittanut joukkue teki komean ryhtiliikkeen ja varmisti kilpasarjan neljännen sijan ja sitä kautta jatkoonpääsyn kaatamalla viimeisissä peleissään Torspo Nationin, sekä yllättäen yhden maalin erolla kaksinkertaisen hallitsevan mestarin MoPSi Akatemian.

Länsimaiden juonittelun takia MoPSin joukkueet vehkeiltiin pudotuspeleissä vastakkain, joten unelma koiralauman kaksoisvoitosta murskautui välierävaiheessa. Vakuuttavan alkusarjaottelun ja hallituksen vankkumattoman tuen johdosta moni veikkasi SKA:n jylläävän varmasti finaaleihin, mutta alkusarjan voittanut Akatemia löi kapuloita Moodin asevoimien joukkueen rattaisiin kaatamalla isoveljensä välierissä.

Pronssiottelussa oli kuitenkin SKA:n vuoro syöttää karvasta kalkkia joukkueelle, jolle se oli aiemmin turnauksessa hävinnyt. Mitalipeli Torspo Akademiaa vastaan oli hurja jännitysnäytelmä, joka kääntyi lopulta SKA:n eduksi luvuin 7-5. Erityisesti Markovin ketju oli ottelussa hurjassa liekissä. Pronssiottelun tila riippui läpi ottelun pelkästään edellisen hetken tilanteesta.

MoPSi Akatemia kohtasi finaalissa taloustieteilijöiden masinoiman Puolan epävirallisen maajoukkueen Kurwan, jonka nokkamiehenä hääri kaikille moodilaisille tuttu langennut enkeli. Entinen lupaava tilastotieteilijä, nykyinen taloustieteilijä Sebastian Veijola oli läpi turnauksen joukkueensa näkyvimpiä pelaajia. Tällä kertaa Juudas ei kuitenkaan saanut hopearahojaan, vaan kurwat taipuivat finaalissa MoPSi Akatemialle selvin luvuin. Joukkueiden välinen tiukkaakin tiukempi alkusarjataisto, jossa Akatemia oli paikoin pahasti helisemässä, oli finaalin aikaan muisto vain. Kurinalainen ja kliinisen tarkasti viimeistellyt Akatemia takoi Kurwan verkkoon peräti 8 maalia ja varmisti palkintokannun paluun Survomoon taas seuraavan vuoden ajaksi.

Turnauksen jälkeisessä lehdistötilaisuudessa Moodin hallituksen varapuheenjohtaja Daniel Andrejevitš Kari hehkutti historiallista tuplamitalia. Osansa suitsutuksesta saivat niin maaleja mättänyt ”Kumpulan Kovalchuk” Jussi Virtanen, puolustuksen takuuvarma lukko Hessu Hyhkö, kuin urheiluvastaavana ja joukkueenjohtajana koko organisaatiota pyörittänyt Risko Rikkinenkin. Paikalle saapuneet toimittajalaumat joutuivat silti turhaan odottamaan kultamitalistien haastatteluja. Hallituksen joukkueen finaalista pudottaneita pelaajia ei ole turnauksen päättymisen jälkeen näkynyt ja asiaa selvittäneet Tyyppiarvon urheilutoimituksen toimittajat ovat tällä hetkellä hämärien tapahtumien seurauksena Kumpulan Kampuksen kellarissa tutkintavankeudessa.

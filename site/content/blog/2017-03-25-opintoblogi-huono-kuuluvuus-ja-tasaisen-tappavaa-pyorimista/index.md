---
title: "Opintoblogi: Huono kuuluvuus ja tasaisen tappavaa pyörimistä"
date: "2017-03-25"
author: "Riku Laine"
---

_Opintoblogissa tilastotieteen opintoasioista vastaavat henkilöt kirjoittavat ajankohtaisista opintoihin liittyvistä asioista._

* * *

Iso pyörä -uudistus puksuttaa eteenpäin raiteellaan vakionopeudella. Tavan opiskelija on saanut lukuvuoden kolmannen periodin survottua loppuun ja viimeinen rutistus ennen kesää on vielä edessä. Vaikka Iso pyörä -linjalla on ollut toisinaan kehnompi kuuluvuus ja kaikki tieto ei ole välttämättä valunut aina langoilla eteenpäin, niin vikaa on saattanut olla myös laiskassa soittajassa. Soittaa ei jaksa, kun kerrottavaa on vähänlaisesti: työryhmätyöt etenevät kaikilla rintamilla omissa tahdeissaan ja tietoa ylätason linjauksista odotellaan ennen kuin kannattaa heittää koksia pesään, jotta energiankäyttö olisi optimaalista.

Nyt juna ymmärtää hidastaa sen verran, että matkustajat voivat kurkistella ikkunoista sisään tilastotieteen Iso Pyörä -infossa keskiviikkona 12.4. klo 12–14 Unioninkatu 35:ssa. Pyrimme keräämään ravintolavaunun pöydiltä pudonneet viisauden hippuset ja saamaan ne nättiin asetelmaan lautaselle, jotta itse kukin pystyy piirtämään itselleen suunnitelmat ensi vuoden opintoihin. Paikalla on myös menetelmäkeskuksen uusi tutkija Hanna Konttinen sekä professori Michael Greenacre, joka tulee kahden kuukauden vierailulle Helsingin yliopistolle. Tarkempia tietoja Greenacren loppukevään kurssista saadaan lähiaikoina.

Perinteisestä edunvalvonnasta vielä lyhyesti: Moodin Iso pyörä -verkosto on yhä kattava ja aktiivinen, edustamme monissa yliopiston elimissä ja olemme aikatauluttaneet Kannunvalajienkin opintotoimijoiden kanssa tulevien vuosien tahtotilat ja agendat yhteneviksi. Kurssiehdotuksia on tullut pari kappaletta ensi vuodelle ja pyrin selvittämään niiden toteuttamismahdollisuutta ja -kelpoisuutta nykyresurssien puitteissa. Palautteen keruun kehitys laitettiin myös alulle, katsotaan mille raiteelle se saadaan ennen kesää ja ensi vuoden uudistuvaa kurssitarjontaa.

Tämäkin reissu saapuu päätepysäkille IV periodin lopussa, jolloin allekirjoittanut siirtyy hyvin ansaitulle (runsaan viikon mittaiselle) kesälomalle lataamaan akkujaan. Sitä ennen kuitenkin vielä jokunen palautettava laskari- ja Moodle-tehtävä. Opintointoa kaikille!

---
title: "Helmikuun tilastosivu on fivethirtyeigth.com - journalismin ja tilastotieteen pyhä yhteenliittymä"
date: "2016-02-12"
author: "Aapeli Nevala"
---

_Tyyppiarvo valitsee joka kuukausi yhden tilastoaiheisen sivuston esittelyyn. Helmikuun sivusto on Nate Silverin perustama tilastoaiheinen uutissivu [fivethirtyeight.com](http://fivethirtyeight.com)._

* * *

Jokainen joskus internetissä käynyt tietää, miten kiinnostavaa sisältöä journalismin ja tilastotieteen välinen liitto voi parhaimmillaan synnyttää. Suomessakin datajournalismista on puhuttu paljon, mutta sitä on tehty kovin vähän.

Median luvatussa maassa Yhdysvalloissa laadukas datajournalismi on huomattavasti pidemmällä. Yksi parhaista tässä on blogina käynnistynyt, nykyään ESPN:n omistama sivusto FiveThirtyEight.

![Wikimedia Commons](https://upload.wikimedia.org/wikipedia/commons/6/6c/Nate_Silver_2009.png)

FiveThirtyEight on sivusto, joka käsittelee uutisaiheita tilastollisesta näkökulmasta. Aiheet vaihtelevat spesifeistä, kuten Yhdysvaltojen esivaaleista ja Washingtonin lumimyrskyistä, aina suurempiin ja abstrakteihin, kuten "[maailma ei ole vähemmän vapaa kuin se oli ennen](http://fivethirtyeight.com/features/the-world-isnt-less-free-than-it-used-to-be/)".

Yhdysvaltojen politiikka on sivuston keskeisimpiä aihevalintoja - nimi 538 tulee maan presidentinvaalien valitsijamiesten määrästä.

**Erityisen** kiinnostavaa sisältöä sivusto tarjoaa myös Yhdysvaltojen urheilusarjojen faneille. Tässä näkyy sivuston perustajan Nate Silverin tausta - hän tuli tunnetuksi Yhdysvalloissa 2000-luvun alkupuolella julkaistuaan baseball-ennustuksia generoivan PECOTA-mallin.

Esimerkiksi 2015 FiveThirtyEight julkaisi interaktiivisen visualisaation vaatimattomalla nimellä "[koko NBA:n historia](http://projects.fivethirtyeight.com/complete-history-of-the-nba/#warriors)", missä grafiikan käyrät kuvaavat kokonaisten NBA-organisaatioiden menestystä aina 1940-luvulta nykypäivään.

Sivusto julkaisi myös syksyllä mielenkiintoisen [CARMELO-mallin](http://projects.fivethirtyeight.com/carmelo/), jossa NBA-pelaajien tulevaisuutta arvioidaan vertaamalla näitä tilastoiltaan samankaltaisiin, aiemmin liigassa pelanneisiin pelaajiin. Tätä mallia sivusto puolestaan käyttää muun muassa osana arvioitaan otteluiden voittajan todennäköisyydestä.

**FiveThirtyEightistä** helmikuun tilastosivun tekee vapaus ja vastuu. Sivu on datajournalismin American Dream, missä tilastollisia menetelmiä käytetään luovasti. Sivusto hyödyntää journalismin tuomaa vapautta, muttei käytä sitä väärin.

Sivusto syntyi turhautumisesta. Silver sanoi University of Chicagon kotisivujen haastattelussa olleensa turhautunut mediassa käytävään keskusteluun, jossa varsinkin demografiaan ja kyselyihin liittyvä kvantitatiivinen analyysi "ei ollut lainkaan hienostunutta".

Tammikuussa 2016 sivustolla vieraili yli 10 miljoonaa ihmistä.

Tilastotieteen seksikäs popularisointi on siis mahdollista - ja sitä kaivataan enemmän myös Suomessa.

---
title: "Täydellisyyttä hiponut MoPSi kaatoi SB Bad Teachersin salibandytrillerissä!"
date: "2016-11-25"
---

**MoPSi                           3**

**SB Bad Teachers       2**

* * *

Upeasti taistellut MoPSi kaatoi perjantaina SB Bad Teachersin legendaarisen jännittävässä salibandykamppailussa. MoPSi kärsi avainpelaajien poissaoloista, kun kokoonpanosta puuttuivat alaraajavamman takia kaksi viikkoa sivussa oleva Spielführer **Patrik Lauha** ja pahasta lorvikatarrista kärsinyt maalipyssy **Sebastian Veijola**. Vain kahden vaihtomiehen turvin otteluun lähtenyt MoPSi ei kuitenkaan antanut tämän häiritä, vaan paikalla ollut joukkue otti miehekkään ja ansaitun taisteluvoiton vaihtopenkillä puuskuneen kapteeninsa innoittamana.

Tyyppiarvon tilastollisen merkitsevyyden toimitus huomauttaa, ettei vielä voida vetää johtopäätöksiä siitä, pärjääkö joukkue peleissä paremmin ilman nykyistä ja entistä kapteeniaan, vaikka varakapteeni **Tuomas Reiterä** totesikin haastattelussa, että kerrankin on nauha kädessä miehellä, joka sen pelillisesti ansaitsee.

\[caption id="" align="alignnone" width="216"\]![Emeritusurheiluvastaava Tuomas Reiterä pelasi ensimmäistä kertaa Spielführerin nauha kädessään.](http://gdurl.com/vzTz) Emeritusurheiluvastaava Tuomas Reiterä pelasi ensimmäistä kertaa Spielführerin nauha kädessään.\[/caption\]

Koiralauma sai otteluun tapansa mukaan huonon alun, kun vastustaja pääsi nopeasti rokottamaan vastahyökkäyksestä. Vaikka vihreät ottivat tämän jälkeen pelin suvereeniin hallintaansa, ei joukkue onnistunut pöllyttämään opettajien maaliverkkoja.

Toisessa erässä pilvet vihreiden yllä tummenivat entisestään, kun joukkueelle tuomittiin hokiäijien mielestä kyseenalainen, salibandynpelaajien mielestä selvä kakkonen väärästä vaihdosta. Korkealla moraalilla työtä tehnyt joukkue tappoi kuitenkin jäähyn kurinalaisesti ja sai palkkionsa, kun jäähypenkiltä läpiajoon karannut slaavimentaliteetin omaava kylmähermoinen hiihtelijä **Antti Komu** vispasi pallon kauniisti vastustajan verkkoon. Valitettavasti iloa ei kauan kestänyt, ja Teachers pääsi pahan harhasyötön jälkeen niittaamaan toisen erän loppuun tärkeän pukukoppimaalin ja tilanteeksi 2-1.

Kun otetaan huomioon, että alivoimaisena taistelleet pelaajat olivat jo toisen erän lopussa antaneet liki kaikkensa, olisi Tyyppiarvon haastatteleman valtsikalaisen keittiöpsykologin mielestä tässä vaiheessa missä tahansa joukkueessa laskeneet päät painuksiin. Tämä haihattelu voidaan kuitenkin jättää täysin omaan arvoonsa, sillä voitaneen rehellisesti todeta, että jos mopsilaisten taistelutahto ja pelikirjan nöyrä noudattaminen olisivat metrinen avaruus _(X, d)_, suppenisi tämän avaruuden jokainen Cauchyn jono. \[Mikä tarkoittaa että joukkueen asenne oli täydellinen, T.A. selkokiel.toim.huom.\]

Koiralauma aloitti kolmannessa erässä takaa-ajon sitkeästi alusta, eikä palkintoa tarvinnut tällä kertaa odottaa yhtä kauaa. **Roope Jääskeläinen** toimitti pallon maalille, josta se Spielführer-jugendista kokoonpanoon nostetun **Markus Lauhan** ohjauksesta päätyi **Daniel Karille**, jonka ovela laukaus maata pitkin painui vastustamattomasti veskarin längistä maalin perukoille. Ja juuri kun ottelun yksihenkinen yleisö oli juhlinnaltaan malttanut istuutua paikalleen, iski koiralauma lisää lunta opettajanhuoneeseen. Sankarinviitan harteilleen tiukasti vetänyt Kari teki erinomaista maskia ja taitava puolustaja **Vili Vanhala** kiitti laukomalla pallon terävästi ylämummoon: MoPSi 3-2-johtoon!

\[caption id="" align="alignnone" width="216"\]![Daniel Karilla oli ratkaiseva rooli MoPSin kolmannen erän maaleissa.](http://gdurl.com/SDSd) Daniel Kari oli mukana MoPSin jokaisessa maalissa: tilille kertyi syöttö, maali ja maski.\[/caption\]

Ottelun huikein vaihe käynnistyi, kun uhkaavan tappion pelottamat opettajat yltyivät loputtoman vaihtopenkkinsä avulla hurjaan takaa-ajoon ja hyökkäsivät nälkäisesti MoPSin maalia kohti. Hikinen, verinen ja huohottava puolustusmuuri, sekä koiralauman vankkumattoman luottamuksen saavuttanut maalivahti **Mikko Uski** venyivät tilanne toisensa jälkeen suojelemaan omaa maaliaan. Viimeiset kymmenen minuuttia kestänyt myllytys tarjosi kiimaista jännitystä ja muutamia erittäin vaarallisia maalintekopaikkoja, mukaan lukien tolpat molemmissa päädyissä, mutta maaleja ei silti nähty.

Teachers haki lopussa tasoitusta ilman maalivahtia, mutta yhden miehen ylivoimakaan ei joukkuetta auttanut. Viime sekunneilla koko ottelun ajan reippaasti esiintynyt Lauha kohahdutti vielä yleisöä, voittamalla Teachersin puolustajan juoksukisassa päätypallolle, veivaamalla itsensä näyttävästi yhdellä kädellä tämän ohitse maalin eteen ja siirtämällä tämän jälkeen sebuveijolamaisesti pallon etutolpan puolelta tyhjän maalin ohi.

Virhe ei kuitenkaan kostautunut, sillä peli päättyi kyseiseen tilanteeseen ja MoPSi pääsi juhlimaan ansaittua voittoa huikaisevassa salibandytrillerissä! Koiralaumaa ottelussa edustivat Reiterä, Kari, Lauha, Uski, Komu, Vanhala, Jääskeläinen ja **Santeri Mikkonen**.

\[caption id="" align="alignnone" width="216"\]![Mikko Uski piti kolmannessa erässä maalinsa puhtaana, vaikka miehen parta ei vieläkään mahtunut kypärän alle.](http://gdurl.com/7_TY) Mikko Uski piti kolmannessa erässä maalinsa puhtaana, vaikka miehen parta ei vieläkään mahtunut kypärän alle.\[/caption\]

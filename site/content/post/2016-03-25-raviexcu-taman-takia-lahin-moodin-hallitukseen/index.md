---
title: "RAVIEXCU - \"Tämän takia lähdin Moodin hallitukseen\""
date: "2016-03-25"
---

![](https://lh3.googleusercontent.com/-HAij9VL1RXw/VvUfq699SPI/AAAAAAAAFAg/76Yrqmd8qKA38_ydl7DhR3qDuqEFFly7ACCo/s640-Ic42/cover.JPG) Oli ihan tavallinen pimeä arkipäivä marraskuussa 2015, kun tilastotieteen opiskelijat nauttivat kahvia ja keskustelivat ajankohtaisista aiheista. Silloin Henri Karttunen laukoi ilmaan, jotain joka tulisi jäämään historiaan; "Hei, meidän pitää tehdä excu raveihin". Tästä alkoi matka kohti Vermoa.

Raviexcursio muodostuikin Moodin sisällä varsin merkittäväksi tapahtumaksi.

\- Raviexcun järjestämisen varmistaminen oli yksi syy miksi lähdin Moodin hallitukseen, kommentoi Moodin nykyinen taloudenhoitaja **Joni Oksanen**.

Alkuperäisen suunnitelman mukaan Raviexcuun piti sisältyä kaikki mahdollinen, mutta lopulta hevosajelusta luovuttiin ja innokas Raviexcu-toimikunta päätyi tallivierailuun ja toto-opastukseen.

Muutaman kuukauden päästä joukko opiskelijoita oli jo kokoontunut Survomoon tutkimaan totolistoja. Kaiuttimista soi Olavi Virta ja kuulakärkikynät viistivät ruutupaperin ja lähtölistojen pintaa.

Jo ennen Vermoon saapumista tilastotieteilijät jakautuivat pariin koulukuntaan: ensimmäisen käsitys raveista oli, että siellä juodaan drinkkilaseista katsomon yläparvilla Martineja, kun taas toisen koulukunnan käsitys ensimmäisen koulukunnan käsityksestä raveista oli "ette ole koskaan tainnut käydä raveissa?"

\[caption id="" align="alignnone" width="800"\]![](https://lh3.googleusercontent.com/-MrtC7PAyUZI/VvUeO9KSUtI/AAAAAAAAFAQ/J2eqjmsbrDwxKWVHyWRydX38O_fvRC7dgCCo/s800-Ic42/vermo2.jpg) Ilmassa oli suuren urheilujuhlan tunnelmaa ennen illan ensimmäistä lähtöä.\[/caption\]

Vermossa voi toki harrastaa molempia, mutta terassin drinkkilista ("Olut, Lonkero, Siideri, Limsa, Jallu, Kossu") paljasti lajin seuraamisen todellisen luonteen. Raviradalla vallitsee lähtökohtien tasa-arvo: kenenkään arvoa ei määritä sosiaalinen asema tai ulkonäkö, vaan ainoastaan seuraavan slipin palautusprosentti.

Pelirintamalla **Petteri Mäntymaa** kotiutti 78 euron slipin ja **Marianne Laalo** voitti "eurolla kuuskymppiä".

Kuitenkaan kaikki ei sujunut ilman vastoinkäymisiä.

Petteri jäi vitutus-onnellisuus-skaalalla ehkä aavistuksen miinukselle, sillä tämä missasi eräässä lähdössä kassavirkailijan mukaan "tonnin turvan mitalla"

Lisäksi noin kaksi viikkoa ennen raveja excursiotoimikunta sai negatiivista palautetta, kun huolestunut moodilainen huomautti, että samana päivänä televisiosta tulee Temptation Island Suomen kakkoskauden avausjakso.

Kriisipalaverin jälkeen todettiin, että Raviexcu pidetään ja TI-Suomen avausjaksoa voidaan katsoa jonkun puhelimesta Ruutu-sovelluksen kautta. Vermossa Temptation Islandille pääsi lopulta **Veera Nenosen** puhelimen ja Internet-yhteyden välityksellä.

\[caption id="" align="alignnone" width="512"\]![](https://lh3.googleusercontent.com/-euyd7mb7Jb4/VvUeNx9fIjI/AAAAAAAAFAQ/qRW4oLiR7ZcAlyqWjZlkOUYYeFRYuCT8gCCo/s512-Ic42/aapeli1.jpg) Aapeli Nevala laskelmoi onko tänää kotiin menemistä.\[/caption\]

Muutama moodilainen otti myös "isosti dunkkuun", missä karmivinta oli sanan "isosti" käyttö.

Ennen kaikkea Vermosta jäi positiiviset vibat. Tallikierroksella Vermon opas vei moodilaiset legendaarisen **Pertti Puikkosen** ratatalliin. Siellä opas ja 80-vuotias, itseään tallipojaksi kutsuva, "Reijo" kertoi,  millaista ravihevosen elämä on ja mitä liittyy hevosen omistamiseen ja raveissa kilpailemiseen.

 

\[caption id="" align="alignnone" width="640"\]![](https://lh3.googleusercontent.com/-JcicCjKWiTs/VvUeOG5ssKI/AAAAAAAAFAQ/iazzxv_fNa0_fsdGQrzdWDri6p5D3q3qQCCo/s640-Ic42/petteri-veera.jpg) Petteri Mäntymaa ja Veera Nenonen tutustuvat yhteen Pertti Puikkosen ravihevoseen.\[/caption\]

\[caption id="" align="alignnone" width="720"\]![](https://lh3.googleusercontent.com/-eI2vHjocVoE/VvUeOQ8jRZI/AAAAAAAAFAQ/hQm1VjuRHZ8Vvk1DWZLG_Z6qQCgjhOQQACCo/s720-Ic42/marianne.jpg) Marianne Laalo uskalsi katsoa tallin suurinta ranskalaisoria suoraan silmiin.\[/caption\]

Paluumatkalla puhuttiin jo ravien mallintamiskilpailusta Kunkkareihin. Sitä tarvitaan, sillä nyt käytetyt mallit olivat lähinnä "pelaan pienellä isoja kertoimia" ja "pelaan isolla pieniä kertoimia".

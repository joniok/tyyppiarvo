---
title: "Matrix kaatoi FC MoJon futissarjan loppuhuipennuksessa"
date: "2016-10-07"
---

**FC MoJo      3**

**Matrix          9**

* * *

Syksyn jalkapallosarja päättyi FC MoJon osalta perjantaina ottelulla matemaatikoiden Matrixia vastaan. Ennen ottelua MoJola oli vielä teoreettiset mahdollisuudet jatkoon, mutta siihen olisi edellytetty voittoa Matrixista ja FC Puujalkojen voittoa FC Hammertimesta. Kumpikaan näistä vaadituista ja riittävistä ehdoista ei toteutunut, joten valitettavasti koiralauma seuraa pudotuspelejä katsomosta käsin.

Ottelun dramaattisin käänne nähtiin jo ennen alkuvihellystä, kun MoJon joukkueenjohtaja **Patrik Lauha** oli siirtomarkkinoilla hereillä ja värväsi käytännössä koko Polyteknikkojen Raittiusseuran joukkueen vahvistamaan MoJon rivejä. PoRan vastustaja FC Puujalat oli viime hetkellä peruuttanut päivän molemmat ottelunsa, joten Otaniemestä asti saapunut joukkue paloi halusta päästä kentälle näyttämään osaamistaan. Lisäpelaajien hankkiminen osoittautui hyväksi vedoksi, sillä rumista lukemista huolimatta ottelu oli pitkään erittäin tasainen. Tyyppiarvon teoreettisen urheiluanalytiikan toimitus pitää mahdollisena, että ilman kyseistä peliliikettä

a) Matrix olisi saattanut tuhota FC MoJon 10-20 maalin erotuksella ja

b) teekkarit olisivat joutuneet palaamaan pettyneinä koteihinsa.

Pelaamaan kuitenkin päästiin ja ottelun ensimmäinen puoliaika oli juuri niin tasaista huippujalkapalloa kuin Rento-sarjaa pelaavilta kilpasarjatason joukkueilta voi odottaakin. Divaritason pelaajia kuhiseva Matrix hallitsi hienokseltaan ottelua, mutta MoJo taisteli hyvin vastaan ja loi vaarallisia vastahyökkäyksiä. Lähimmäs maalia pääsi PoRan lainamies **Timo Riski**, joka latoi täysin avoimesta paikasta pallon metrikaupalla yli maalin. Tyyppiarvon geometriatoimitus huomauttaa, että kun otetaan huomioon, että Riski oli sijoittunut noin 2,5 metrin päähän tyhjästä maalista ja laukoi pallon puoli metriä noin 2 m korkean maalin yli, niin kaavasta $$ \\tan ^{ - 1}\\frac{2,5}{2,5 } = 45$$ ° nähdään että pallo lähti ilmaan noin 45 asteen kulmassa maanpinnan tasoon nähden, eli kyseessä oli sangen häkellyttävä suoritus.

MoJolle valitettavan tuttu urheilun säälimätön lainalaisuus "jos et itse käytä maalipaikkoja niin kaveri kyllä käyttää" kävi jälleen toteen ja ottelun ensimmäinen osuma kirjattiin matemaatikoille. Punapaidat eivät kuitenkaan ehtineet kauaa juhlia, kun koiralauma kuittasi osuman. **Pauli Unkuri** vapautti komealla puolenvaihdollaan lainamies **Pekan** nokikkain Matrixin maalivahdin kanssa, eikä mies paikasta erehtynyt: lukemat 1-1. Valitettavasti MoJon vire ei yltänyt puoliajalle saakka, vaan vihaisesti laukovat matemaatikot pääsivät iskemään kaksi tärkeää pukukoppimaalia aivan ennen puoliaikavihellystä.

Toisella puoliajalla molemmat joukkueet panostivat hyökkäykseen, mikä näkyi ottelun loppulukemissa. Maaleja tehtiin vuorotahtiin kunnes 5-3- tilanteessa matemaatikot karkasivat tavoittamattomiin. MoJon kohtaloksi koituivat pallonmenetykset pahimmissa mahdollisissa paikoissa. Matrix katkoi säälimättä MoJon kulmapotkuja ja hyökkäyksiinlähtöjä, minkä seurauksena punapaitojen hyökkääjät pääsivät namuttelemaan helppoja osumia, joille maalivahti **Veronica Nyberg** ei mahtanut mitään. Illan komein ja mauttomin osuma oli tuntemattoman Matrix-hyökkääjän läpiajosta toteuttama ns. Rainbow-kikka vastaan tulleen Nybergin yli ja viimeistely tämän jälkeen tyhjään maaliin. Kotikatsomoiden neymarit voivat harjoitella temppua oheisen videon avulla:

\[embed\]https://www.youtube.com/watch?v=zsC2UucfoXs\[/embed\]

Ottelun kuvitteelliset katsojat saivat ilmaisille lipuilleen vastinetta, kun myös MoJo viimeisteli komeita osumia Matrixin verkkoon. Toisen puoliajan alkuminuuteilla PoRan japanilaistaituri **Sota "Tamagochi"** löysi pitkällä avauksellaan nopeajalkaisen **Tuomas Reiterä**n, joka nosti pallon hankalasta paikasta upeasti yli vastaan nousseen Matrix-maalivahdin kaventaen tilanteeksi 2-3. Jälkeenpäin MoPSin urheilutoimenjohtajasta, kapteenista, Moodin urehiluvastaavasta ja Tyyppiarvon urheilutoimituksen päätoimittajasta koostuva raati valitsi Reitsin osuman MoJon kauden kauneimmaksi maaliksi. Onnea, Tuomas!

Myös MoJon kolmas maali syntyi Tamagochin alustuksesta, sen viimeisteli läpiajosta PoRan **Vade**.

\[caption id="" align="alignnone" width="218"\]![Tuomas Reiterä teki FC MoJon syyskauden komeimman maalin.](http://gdurl.com/vzTz) Tuomas Reiterä teki FC MoJon syyskauden komeimman maalin.\[/caption\]

MoPSin Spielführer Patrik Lauha onnitteli rehdisti vastustajaa ottelun jälkeen: "Kyllähän kaveri oli tänään paljon meitä edellä. Loppulukemat vähän repesi meidän omista virheistä mutta ei meillä ollut kyllä mitään sanaa. Eihän tollanen joukkue rento-sarjaan kuulu, mutta varmaan niillä on ihan h\*\*\*\*\*\*n kivaa kun voittaa joka pelin.. -- Hyvä matsi joka tapauksessa ja hauskaa oli olla vääntämässä vielä viimeistä kertaa ennen kevään sarjaa".

FC MoJo sijoittui kuuden joukkueen B-lohkossa lopulta neljänneksi. "Ihan oman tason mukainen sijoitus. Nämä ovat pienen marginaalin pelejä, Hammertimea vastaan oltiin tasapelissä kiinni ja Puujalkoja vastaan oli tiukka matsi, molemmat olisi ollut voitettavissa. \[Pelit päättyivät 2-3-tappioon ja 2-2-tasapeliin, TA toim. huom.\] Viimeisestä voitosta paikalla ollutta vastustajaa vastaan on nyt aika tarkkaan vuosi, mutta ehkä keväällä sitten.. Hyvin taisteltiin kuitenkin ja toivottavasti kaikilla oli hauskaa pelata!", Lauha niputti koiralauman syyskauden.

Ennen kevättä FC MoJo puolustaa vielä talvella futsal-sarjan hopeaansa ja salibandyssa MoPSi pääsee kovan haasteen eteen yhdistetyssä kilpa- ja rentosarjassa.

Tämänpäiväisessä ottelussa FC MoJoa edustivat MoPSista Reiterä ja Lauha, Jormista Nyberg, Unkuri, **Kaarlo Somerto**, **Sakari Säde** ja **Joni Nikander**, sekä PoRasta koko paikalle saapunut joukkue.

---
title: "Poika palasi Survomoon! - MoPSi maksoi vuoden takaisen nöyryytyksen takaisin Kevätklassikossa"
date: "2018-05-21"
---

**MoPSi     8**

**KTTO      5**

* * *

Moodin Palloseuran ja KTTO:n (Kansantaloustieteen opiskelijat) välinen perinteinen salibandymittelö Kevätklassikko käytiin Hakaniemen säbäpyhätössä viime viikon perjantaina jo kolmatta kertaa. Kummallakin joukkueella oli aiemmista kohtaamisista yksi voitto, kun KTTO oli vienyt viimeisimmän ottelun nimiinsä rumin lukemin:

["Turpaan tuli, henki jäi" - KTTO murskasi väsyneen MoPSin kevätklassikossa](http://tyyppiarvo.com/2017/04/turpaan-tuli-henki-jai-ktto-murskasi-vasyneen-mopsin-kevatklassikossa/)

Koiralauman kapteeni **Risko Rikkinen** ei henkilökohtaisista syistä pystynyt pelaamaan perjantaina, mutta osoitti esimerkillistä johtajuutta motivoimalla joukkueensa tänä keväänä hurjaan iskuun. Rikkisen kerrotaan luvanneen kaikille kolmen maalin tekijöille oluen, jonka kokoa tai laatua ei ole etukäteen määritelty.

Avokätisen tarjouksen hurmaamana MoPSin hyökkäysosasto pisti ottelussa hurjan shown pystyyn. Joukkueen nuorisokaartiaa edustavat **Markus Lauha** ja **Jussi Virtanen** iskivät kolme maalia mieheen eikä **Patrik Lauha**kaan jäänyt palkinto-olusesta kuin yhden osuman päähän.

Tehokkaasta hyökkäyspelistä huolimatta MoPSin voiton salaisuus oli loistava puolustuspelaaminen joka kulminoitui lukemattomiin blokkaamisiin ja uupumattomaan oman pään siivoamiseen. Lisäksi ottelun arvokkaimmaksi pelaajaksi valittiin MoPSi-vahti **Daniel Kari**, joka joutui hyppäämään maalivahdin haalareihin täysin kylmiltään, kun 5 minuuttia ottelun tarkoitetun alkamisajan jälkeen selvisi, ettei Karin maalivahdiksi lupautunut mielikuvitusystävä ollut saapumassa paikalle.

Voitokas Kevätklassikko jää mitä todennäköisimmin MoPSin koiralauman viimeiseksi otteluksi vähään aikaan, kun ensi kauden Unisport-sarjoissa myös Moodin Palloseura mukautuu poliittisen pelin tempaamana osaksi uusia tiedekuntarakenteita ja yhdistyy matemaattisten tieteiden joukkueen Matrixin kanssa. Uskolliset fanit pääsevät kuitenkin vielä tulevinakin keväinä seuraamaan aina yhtä kuumia ja kiihkeitä koitoksia paikallisvihollisten MoPSin ja KTTOn välillä.

\[caption id="" align="aligncenter" width="601"\]![](http://gdurl.com/LdaG) Voitokas MoPSi yhteiskuvassa ottelun jälkeen.\[/caption\]

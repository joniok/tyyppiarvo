---
title: "Poissaoloista kärsinyt MoPSi taipui rankkareilla pronssiottelussa"
date: "2016-03-16"
---

Viime viikolla Kevätklassikon voittopokaalia nostellut MoPSi joutui lähtemään salibandysarjan pronssiotteluun Kroonikoita vastaan pahasti alivoimaisena. Pois pronssiottelun kokoonpanosta olivat jääneet muun muassa seuraavat jerekaralahdet: joukkueen tehokkain pelaaja Reitsi, puolustuslinjan vakiokasvo Hessu sekä hyökkäykseen tuoreutta tuonut Make.

Tyyppiarvo kuittaa valtamedian esittämät, muun muassa opintoihin liittyneet poissaoloperusteet säälivällä hymähdyksellä. On se nyt s-----a kun (puoli)ammattilaiset hävityn välierän jälkeen vetävät pään ja suonet täyteen aineita eivätkä krapulapäissään vaivaudu paikalle kauden huipentavaan otteluun. Pientä valoa urheiluvastaavan päivään toivat kuitenkin **Antero Liukkosen** ja **Sebastian Veijola**n viime hetken ilmoittautumiset, joiden seurauksena MoPSi sai kaksi vaihtomiestä otteluun.

Itse ottelu alkoi Kroonikoiden määrätessä tahdin. Tasaisen alun jälkeen joukkue latoi peräti kolme pikamaalia MoPSin verkkoon parin minuutin sisään. MoPSi ei kuitenkaan pienistä hätkähtänyt ja monta kertaa kuluvalla kaudella selkä seinää vasten pelannut joukkue kokosi itsensä osoittaen hienoa itsekuria. Työ palkittiin ensimmäisen erän viimeisellä minuutilla, kun Veijola ohjasi **Matti** **Östman**in pystyavauksen kauniisti verkkoon.

Toiseen erään MoPSi lähti tahtoa uhkuen tasoitus silmissään. Östman kaadettiin vahvan nousun jälkeen läpiajosta, eikä mies erehtynyt rankkarista: tilanteeksi 2-3. Kokonaisuudessaan erä oli MoPSin hallintaa. Pääosin toimivasta viisikkopuolustuksesta huolimatta MoPSi ja maalivahti **Daniel Kari** eivät kuitenkaan aivan saaneet pidettyä omaa maalia puhtaana, vaan Kroonikot pääsivät luomaan nopeasta vastahyökkäyksestä hyvän tekopaikan, ja siirtyivät 4-2-johtoon. Tämäkään ei silti lannistanut MoPSia vaan joukkue iski jälleen kavennuksen aivan erän loppuun. **Joni Oksanen** katkaisi hienosti vastustajan hyökkäyksen laidassa ja levitti toiselle puolelle Liukkoselle, jonka laukaus puhui pelimiehen kieltä. Tauolle mentiin lukemissa 3-4.

Kolmannessa erässä MoPSi vei ja Kroonikot vikisi. Eron kavennuttua vain yhteen maaliin mopsilauma painoi hanakasti päälle luoden lukuisia hyviä maalintekopaikkoja. Lopulta potin räjäytti nopeasti annetulla vaparilla illan toisella maalillaan Sebastian Veijola.

MoPSilla oli läpi ottelun lukuisia tekopaikkoja ja mahdollisuuksia ratkaista ottelu, mutta salibandyjumalat eivät tänään olleet vihreäpaitaisten puolella. Puolustustrio Veijola, Östman ja **Santeri Mikkonen** esittelivät hanakasti laukaustaan kuitenkaan onnistumatta kaukolaukauksillaan, merkillepantavaa kokoaan sulokkaasti käyttänyt **Aapeli Nevala** pääsi sutimaan maalin edestä irtopallon niukasti ohi maalin ja otsikoita silmissään ihaillut **Patrik Lauha** pääsi kokeilemaan useasti hyvästä sektorista, mutta vähemmän kliininen viimeistely ei kuitenkaan vienyt miestä tolppaa lähemmäs. Näin ollen varsinainen peliaika päättyi tasatilanteeseen ja ratkaisua otteluun haettiin jälleen kerran MoPSille epäonnisilla rangaistuslaukauksilla. Kisassa MoPSin suurin valopilkku oli Mikkosen näyttävä onnistuminen, joka ei kuitenkaan riittänyt Kroonikoiden viedessä kilpailun 3-1. Näin ollen MoPSi joutui tyytymään salibandysarjan neljänteen sijaan. Tyyppiarvon urheilutoimitus painottaa, että sijoitus on pienelle joukkueelle oikein mallikas, ja että kokonaisten tiedekuntien joukkueitakin kaataneella vaatimattomien tilastotieteilijöiden tiimillä on edessään hyviä kausia Unisportin urheilusarjoissa.

Ottelussa MoPSin maaleista vastasivat siis kahdesti Veijola, Östman sekä Liukkonen. Lisäksi MoPSia edustivat Oksanen, Nevala, Lauha, Mikkonen sekä Kari.

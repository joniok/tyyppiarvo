---
title: "Moodin seitsenottelu – Ennätyksiä ja uuden veren kaipuuta"
date: "2016-07-29"
---

\[caption id="" align="alignnone" width="426"\]![](https://scontent-arn2-1.xx.fbcdn.net/v/t1.0-9/13754138_1451812748168336_5277805965636608706_n.jpg?oh=fed25bb928e530008420204182591875&oe=580FF84C) Miesten ja naisten voittajat Tuomas Reiterä ja Marianne Laalo ykköspaikalla. Heikki Ritaluoma voitti hopeaa ja Petteri Mäntymaa pronssia.\[/caption\]

* * *

**Teksti: YU-Niilo\_90**

_Kirjoittaja on entinen yleisurheilija ja viime vuosina Moodin seitsenottelua läheltä seurannut toimija._

Moodin seitsenottelussa kilvoiteltiin viidettätoista kertaa lauantaina 23.7. Ensimmäisen kerran vuonna 1999 järjestetty ottelu on perinteisyydessään Moodin opiskelijaurheilun vuoden kohokohta ja luultavasti koko Helsingin yliopistossa ainutlaatuinen tapahtuma.

Pelkillä perinteillä on kuitenkin vaikea ansaita paikkaa opiskelijaelämän ytimessä aikana jolloin vaihtoehtojen kirjo on loputon. Myös Moodin ottelu joutuu koko suomalaisen yleisurheilun tavoin kohtaamaan salibandyn, skeittauksen ja Pokémonin vuosituhannen.

Kuusi kilpailijaa saapuu tihkusateiselle Eläintarhan kentälle ottamaan mittaa nopeudestaan, voimastaan, kimmoisuudestaan, kestävyydestään sekä lajitekniikastaan. Ottelukonkarit **Heikki Ritaluoma**, **Tuomas Reiterä**, **Ville Hyvönen** ja **Vili Vanhala** verryttelevät ja muistelevat menneitä otteluita, kun ensikertalaiset **Petteri Mäntymaa** ja **Marianne Laalo** katselevat hieman pelokkaasti ensimmäistä lajia varten paikoilleen aseteltavia aitoja. Mäntymaata lukuun ottamatta Moodin urheilutoiminnan palloilumenestykseen nostanut uusi tilastourheilijasukupolvi loistaa poissaolollaan.

Jopa järjestön urheiluvastaava **Patrik** ”Spielführer” **Lauha** on estynyt tulemaan paikalle. Puhelimitse tavoitetun Moodi ry:n kesätiedottajan mukaan syntymäpäiviään ottelupäivänä viettävän Lauhan syyt poissaololle ovat kuitenkin hyvin painavat.

Kuluneen vuoden aikana Moodin urheilutapahtumien yleisöksi pesiytynyt kuvitteellinen keski-ikäinen miesporukka seurailee huvittuneesti Reiterän kulmikasta aitaverryttelyä. Mainitseepa joku, että vanhan mestarin tulisi itse tietää milloin on aika siirtyä eläkkeelle.

Reiterä kuitenkin löytää ensimmäisen lajin kisasuoritukseen yllättävää terävyyttä ja aitoo sata metriä aikaan 14,9. Moodin seitsenottelun isän **Jari Saarisen** 15 vuotta vanha Moodin ennätys siirtyy historiaan ja Reiterä ottaa loistavan startin omalle ottelusarjalleen. Myös miesten sarjan muut kilpailijat onnistuvat avauksessa tasaisen vahvasti. Naisten sarjan ainoa kilpailija Laalo näyttää ottelussa tarvittavaa taktista silmää jättäen riskialttiin aitajuoksun väliin. Loukkaantuminen ja keskeyttäminen ensimmäisessä lajissa tuhoaisivat unelman kunniakkaasta naisten mestaruudesta.

Ottelun seuraavat lajit etenevät pitkälti ennakko-odotusten mukaisesti. Reiterä ja Ritaluoma käyvät tiukan taiston korkeushypyssä, joka kääntyy Reiterän voitoksi. Tulostaso jää lajissa kuitenkin edeltäviä vuosia matalammaksi. Kuulantyönnössä kilpailuun liittyy mukaan katsomon puolelta todellinen otteluveteraani **Petri Tiihonen**, joka nappaa lajivoiton hienolla tuloksella 13,66 ennen Ritaluomaa.

Normaalimuotoisen seitsenottelun ensimmäisen päivän viimeisessä lajissa kahdensadan metrin juoksussa Ritaluoma ottaa viimein lajivoiton ajalla 26,0. Moodin ottelu siirtyy neljän lajin jälkeen unitauon sijasta pelkälle lounastauolle Reiterän johtaessa 180 pisteen erolla ennen Ritaluomaa. Hienoa debyyttiottelua otteleva Mäntymaa on tässä vaiheessa kisan kolmantena. Ainoa Moodin ulkopuolinen kilpailijam KTTO:ta edustava Vanhala, tuskailee korkeushypyssä loukkaantunutta nilkkaansa, mutta päättää silti jatkaa ottelua. Naisten sarjassa Laalo kerää aitajuoksun jälkeen tasaisesti pisteitä ja onnistuu erityisesti kuulassa pukkaamaan hienon tuloksen.

Tauon jälkeen Ritaluoma ottaa ylivoimaisen lajivoiton pituushypyssä tuloksella 5,37 ja nousee 71 pisteen päähän johtavasta Reiterästä. Kisakatsomossa supistaan, josko nyt olisi se vuosi, kun kolmena perättäisenä vuonna palkintopallille päässyt Ritaluoma nappaisi ottelukullan.

Reiterä näyttää kuitenkin kaapin paikan keihäänheitossa tuloksella 42,04 repien eroa miltei kaksisataa pistettä lisää. Ritaluomaa vahvempana kahdeksansadan metrin juoksijana pidetyn Reiterän otteluvoitto alkaa näyttää todennäköiseltä, kun muut uhkaajat ovat sen verran kaukana. Reiterän loistavan aitajuoksun jälkeen alakanttiin sujuneet hyppylajit ovat laskeneet odotuksia kokonaistuloksen suhteen. Vain tarkkasilmäisimmät asiantuntijat ovat onnistuneet laskemaan, että hyvällä päätöslajilla Reiterällä on mahdollisuus rikkoa hänen oma kolmen vuoden takainen Moodin ennätys.

Viimeinen laji kahdeksansataa metriä on ottelijoiden virallisesti kammoama mutta hiljaisesti kunnioittama koitos. Kuuden kovan lajin jälkeen juoksu on fyysisesti ja henkisesti loppuun palaneiden urheilijoiden kilpailu. Kestävyyden lisäksi sisu on kasisatasella tärkeässä osassa. Lajivoitto on etukäteen pedattu matkan Moodin ennätysmiehelle Hyvöselle, joka säntääkin lähtölaukauksen jälkeen hyvällä askeleella kärkeen.

”Peesijuoksuista” tunnettu Reiterä ei löydä tällä kertaa sopivaa vetojuhtaa, vaan joutuu jäämään yksin tekemään töitä kymmenisen metriä Hyvösen perään. Kärki juoksee kovaa. Jopa kuvitteellinen keski-ikäinen miesporukka saapuu kurkistamaan VIP-teltan suuaukolta kentälle, kun kuulevat neljänsadan metrin väliajan olevan 1.05. Reiterä ei jää Hyvösestä enempää jälkeen, vaan alkaa vähitellen saavuttaa kärkijuoksijaa. Viimeisessä kaarteessa Hyvönen on ajettu kiinni ja loppusuoran auetessa Reiterä kiihdyttää ohi.

Ottelu päättyy sykähdyttävään maaliintuloon, jossa ilosta karjahtava Reiterä juoksee uuden lajikohtaisen Moodin ennätyksen ajalla 2.17,8 ja rikkoo oman vanhan Moodin otteluennätyksen 143 pisteellä kirjaten uusiksi ennätyspisteiksi 4948. Myös Hyvösen kahdeksansadan aika 2.18,7 on alle vanhan Moodin ennätyksen. Ottelussa toiseksi sijoittuu Ritaluoma pistein 4184 ja hienosti kolmanneksi debytantti Mäntymaa pistein 3698.

\[caption id="" align="alignnone" width="960"\]![](https://scontent-arn2-1.xx.fbcdn.net/v/t1.0-9/13782098_1451819358167675_2241257249195558595_n.png?oh=21541ca449830fee82607295f776aff8&oe=58155BA9) Ottelun kokonaistulokset ennen dopingnäytteiden tutkimista.\[/caption\]

_\- Ottelua vuosi sitten polvivaivaisena sivusta seuranneena kuvittelin ennätyssarjojen olevani osaltani historiaa. Keväällä heräsi kuitenkin toivo ja halu tehdä vielä hyviä tuloksia. Erityisesti huippuonnistuminen itselleni monesti vaikealla kahdeksallasadalla metrillä lämmittää mieltä ja osoittaa, että kunnonkohotuksessa on jotain tehty oikein. Viidentuhannen pisteen raja jäi vielä rikkomatta, joten ensi vuonnakin on syy lähteä mukaan_, kommentoi iloinen voittaja otteluaan tuoreeltaan kilpailun jälkeen.

Ensimmäisessä ottelussaan naisten sarjassa voiton vienyt Laalo on palkintokorokkeella yhtä hymyä. Rättiväsyneeltä mutta tyytyväiseltä näyttää myös neljännen perättäisen ottelumitalinsa napannut Ritaluoma. Kolmanneksi sijoittunut Mäntymaa on iloinen ja syystä.

\- _Odotin hienoa päivää, mutta se ylitti kaikki odotukset. Erityisen iloinen ja yllättynyt olen, että pystyin hyviin suorituksiin tekniikkaa vaativissa lajeissa kuten keihäänheitossa,_ kommentoi läpi ottelupäivän hienoa jälkeä tehnyt Mäntymaa.

Reiterän uran uusi kevät ja Mäntymaan sekä Laalon kaltaiset debytantit antavat uskoa Moodin yleisurheilun tulevaisuudelle. Muutaman erityislahjakkuuden taakse ei kuitenkaan ole syytä jäädä paukuttelemaan henkseleitä. Moodin seitsenottelu kaipaa kipeästi tuoretta verta, jotta ottelu pääsisi viettämään 20-vuotisjuhliaan tai vielä isompia lukemia.

Moodin yleisurheilujaoston, kuten koko Suomen yleisurheiluväen, on luovuttava ylimielisyydestään muita lajeja kohtaan. Trendilajien harrastajissa voi piillä runsaasti aiemmin tunnistamatonta yleisurheilulahjakkuutta. Skeittaajan huimapäisyys ja kehonhallinta ovat ominaisuuksia, jotka antavat hyvät lähtökohdat seiväshyppyyn.

Pokémon-kouluttajan pitkäjänteisyys ja kyky reagoida nopeisiin tilanteenvaihtoihin ovat ominaisuuksia, joita jokainen keskimatkanjuoksija tarvitsee. Ehkäpä edes 2000-luvun Suomi-urheilun alennustilan ruumiillistumien, löysien salibandypelaajien, suhteen ei kannata vielä luopua kokonaan toivosta.

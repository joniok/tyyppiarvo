---
title: "Suuri pettymys: Moodin pokerimestaruus lipsahti taloustieteilijälle"
date: "2016-04-28"
---

Perinteisesti kovatasoinen tilastotieteilijöiden pokeriturnaus pelattiin keskiviikkona Uudella ylioppilastalolla, missä Moodi ry joutui kohtaamaan todellisen nöyryytyksen: turnauksen ja The Boss -pokaalin voitti taloustieteilijä.

Pokeriturnaus osoittautui suosituksi ja mukana oli tilastolaisten lisäksi paljon matemaatikkoja sekä taloustieteilijöitä. Tästä voisi päätellä pokerin olevan tulevan matemaattisten tieteiden kandiohjelman miesopiskelijoita yhdistävä tekijä, yhtään naista ei turnauksessa nähty.

23 matemaattisesti valveutuneen miehen ahtautuminen pieneen Beauvoiriin tekikin turnauksesta paitsi pelitaitoja, myös hien hajun sietokykyä mittaavan kamppailun.

Vieraskoreat moodilaiset laittoivat ykkösnyrkkinsä aloittamaan turnauksen varasijoilta. Muun muassa hallitseva mestari **Tommi Mäklin** aloitti turnauksen huoneen seinustalla olevalta sohvalta, mistä lopulta seurasi yllättävän suuri kilpailuetu muihin pelaajiin nähden.

Moodilaisista finaalipöytään selvisivät lopulta **Aapeli Nevala**, **Oskari Matilainen** ja **Ville Mäkinen**, jotka kaikki selvisivät turnauksessa viiden parhaan joukkoon. Mäkinen ja Matilainen sijoittuivat toiseksi ja kolmanneksi, Nevala oli viides.

\[caption id="" align="alignnone" width="329"\]![](http://gdurl.com/a0zr) Kimmo Nevanlinna tuijottamassa tyytyväisenä merkkipinoaan.\[/caption\]

Turnauksen voitti neljännen vuoden taloustieteen opiskelija **Kimmo Nevanlinna**, joka aggressiivisella pelityylillä napsi potteja tasaisen varmasti lähes professorimaisella varmuudella.

Nevanlinna on pokeriurallaan kylpenyt myös Helsinki Grand Casinon tiistai-freezeoutin voittopalkintorahoissa, siis "mistään ihan turhasta jätkästä" ei ole kyse.

\- Aiemmin on tullut pelattua Texas Hold'em multi table turnauksia puoliammattimaisesti. Lisäksi Omaha Pot Limitiä käteismuodossa tuli aikoinaan painettua aika reilusti. Strategia oli sopeutua vastustajien pelityyliin ja toisaalta käyttää positiota melko paljon, kun muut eivät siitä selkeästi niin kiinnostuneita olleet,

\- Yritän vältellä turnauselämästä pelaamista, eli tilanteita joissa putoaminen on mahdollista. Ensimmäisen kerran jouduin sellaiseen tilanteeseen vasta heads-up vaiheessa, kun menin AK:lla vastustajan A7 vastaan all-in. Flopin tullessa 7xx näytti jo pahalta, mutta riverin K pelasti. Muuten paineen pitäminen yllä ja ryöstely oli aika toimiva tapa.

Nevanlinna lohduttaa moodilaisia kertomalla, että hänkin on perusteensa lukenut. Siis tavallaan pokaalin sai henkisesti ainakin osittain moodilainen pelaaja.

\- On tässä tilastotiedettä tullut sivuaineen verran jo luettua eli johdatus tilastollisen päättelyyn, todennäköisyyslaskenta I ja II sekä Data-analyysi R:llä. Lisäksi taloustieteen puolella on käytynä ekonometrian kurssi. Tällä hetkellä luen Time Series Econometricsin kurssin tenttiin ja AR, MA, ARMA, ARIMA ja VAR-mallit ovat ainakin jotenkin hallussa. Toivottavasti myös itse tentissä...

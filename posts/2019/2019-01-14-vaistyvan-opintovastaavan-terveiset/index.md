---
title: "Väistyvän opintovastaavan terveiset"
date: "2019-01-14"
---

**Tuuli Kauppala**

Hei kaikille, ja toivottavasti vuosi on vaihtunut iloisissa merkeissä! Opintovastaavuuteni on kirinyt tiensä päähän, ja halusin kirjoittaa siitä teille pienen yhteenvedon.

2018 tunnelmia: Vuotta raamittaa **Iso Pyörä**. Moni pohtii, vaihtaako uusiin koulutusohjelmiin ja yrittää kyhätä opintokokonaisuuksia muuttuneiden kurssien joukosta. Nettisivujen uumenista kaivellaan vastaavuustaulukoita. Opinto-opportunistit käyttävät kaaosta hyväkseen ja neuvottelevat keräilemäänsä tilkkutäkkiä lakkautettujen kurssien tilalle. Uhkia ja mahdollisuuksia.

Millaista oli olla opintovastaavana 2018 Kumpulassa?

_Surullista_, koska tilastotieteen opiskelu identiteettinä on hautautumassa Pyörän alle. Muutaman vuoden sisään tilastotieteen yhteen saattama yhteisö saattaa hävitä lavalta, ja estradille puhaltavat uudet matemaattisten tieteiden tuulet.

_Iloista_. Olen nähnyt lukemattomia kertoja, kuinka innostuneita opettajat osastollamme ovat, ja kuinka paljon heidän puoleltaan, keskellä valtavaa kuormitusta, tehdään kehitystyötä opiskelijaa silmälläpitäen. Kaikkialla yliopistossa ei ole näin.

_Häpeän hetkiä täynnä_. "Tietty osa opiskelijoista on kokenut asian näin. Voipi olla toisinkin päin. Perstuntumalla mennään, askel eteenpäin!" Opintovastaavana pääsee puhumaan paljon asioista, joista ei tiedä muuta kuin rajoitetun opiskelijanäkökulman, joka sekin saattaa tuntua epämääräiseltä. Alkuun myös esimerkiksi hallintoterminologia voi olla hukassa.

_Myötähäpeän hetkiä täynnä_. Opintovaikuttajien skenenä eräs kumpulalainen WhatsApp-ryhmä on päräyttävä kokemus.

_Mielenkiintoista_. Opiskelijapalautteen kerääminen ja purkaminen oli jännittävää, ja antoi enemmän painoarvoa ja viitekehystä kaikelle vuoden toiminnalle! On kiinnostavaa ymmärtää pala palalta hallinnollisia kuvioita, jotka voivat olla joskus järkevienkin ratkaisujen tiellä tai toisaalta toimia katalyytteina. Vuoden edetessä alkaa löytyä järkeviä vaikutusmahdollisuuksia yhä enemmän, mikä palkitsee.

_Nihilistiksi kasvattavaa_. Yliopiston uudistuneet nettisivut ovat uusi musta, vaikka puhuisin ihmisten ja enkelten kieliä. Eikä rehtorin päätöstä 10 päivän tentti-ilmoittautumisajasta voi oikein kumota, vaikka minulla olisi profetoimisen lahja ja voisin siirtää yliopiston päärakennuksen. Haamuopiskelijat marssivat tulevaisuudessakin osana fuksikavalkadia, vaikka jakaisin kaiken omaisuuteni nälkää näkeville lukiolaisille. Opiskelijoiden mielipide on joskus tyhjä kuin kumiseva vaski, opintovastaavan helisevä symbaali. Karavaani kulkee ja opintovastaava haukkuu.

_Toivoa täynnä_. Vuoden alussa tuntui siltä, että paljon keskustellaan ja mitään ei tapahdu. Pelko ei onneksi toteutunut. Näyttää siltä, että kasvava määrä tenttejä siirretään tenttiakvaarioon. Opiskelijoiden kurssipalautteen antoa kehitetään tosissaan. Uudistuneiden nettisivujen pohjalle ollaan rakentamassa koko ajan selkeämpää tilkkua meille. Viestintäideoita otetaan vastaan eri luukuilla. On aikansa kaikella, nyt on aika perehtyä ja aika antaa palautetta.

Kiitos kuluneesta vuodesta kaikille kohtaamilleni moodilaisille! Jokainen antoi uusia ajatuksia opintovastaavan pestin hoitoon. Erityiset kiitokset haluan sanoa 2. opintovastaavalle **Aleksi Laiholle** aina mukana menossa pysymisestä, sekä opintovirkailija **Riku Laineelle** kaikesta tuesta ja näkökulmasta! Onnittelen kiinnostavasta pestistä seuraajaani **Johanna Kukkolaa**.

---
title: "\"Turpaan tuli, henki jäi\" - KTTO murskasi väsyneen MoPSin kevätklassikossa"
date: "2017-04-10"
---

**KTTO        11**

**MoPSi       3**

* * *

KTTO otti sunnuntaina revanssin Kannunvalajien sählyturnauksen finaalin nöyryytyksestä kaatamalla MoPSin perinteisessä kevätklassikossa. Voitto oli KTTO:lle kautta kevätklassikon kaksivuotisen historian ensimmäinen.

Ottelu eteni kaksi erää äärimmäisen tiukoissa merkeissä ja tilanne oli ennen viimeistä erää kutkuttava 2-1. Viimeisellä kolmanneksella koiralauman miehistön kapeus kostautui ja jalka loppui totaalisen kesken. Taloustieteilijöiden salamamaalit veivät joukkueen taistelutahdon ja KTTO lasketteli lopulta helppoon voittoon.

TA:n urheilutoimituksen kolme leijonaa jaettiin kaksi maalia iskeneen **Markus Lauhan** sekä humalassakin tolppien väliin osuneen **Antero Liukkosen** kesken. Vahvasti vanhalta viinalta tuoksahtanut ja sen mukaisesti kentällä liikkunut Liukkola on osunut omien laskujensa mukaan MoPSin riveissä jo kunnioitettavat 110 kertaa! Kaksi leijonaa ansaitsi yksijalkaisenakin taistellut luottoratsu **Tuomas Reiterä** ja yksi leijona myönnettiin Hesa Cup -tyyliin hävinneen joukkueen maalivahdille **Mikko Uskille**, joka pysyi urheasti tolppiensa välissä karvaaseen loppuun saakka.

Kolme lammasta meni ansaitusti MoPSin omalle Mario Götzelle **Sebastian "Juudas" Veijolalle**, joka omat juurensa ja moraalinsa unohtaen petti kotinsa, uskontonsa, isänmaansa ja kaiken mikä tässä maailmassa on pyhää ja pelasi ottelun KTTO:n väreissä kasvattajaseuraansa vastaan. Pienenä lohdutuksena todettakoon, että Veijolan suoritus valkopaitojen puolustuksessa oli korkeintaan keskinkertainen.

Tyyppiarvon kuntavaalitoimitus toteaa, että Veijolan tekoa voi verrata siihen, että **Anni Sinnemäki** äänestäisi **Jan Vapaavuorta**, koska "on kiva olla voittajan puolella". KV-toimituksen päätoimittaja **Timo Soini** kiteytti sunnuntai-illan puheessaan myös MoPSin koko suorituksen päivän pelissä: "turpaan tuli, henki jäi".

Ottelussa MoPSia edustivat Uski, Reiterä, Liukkonen, Markus ja **Patrik Lauha**, **Santeri Mikkonen**, **Joni Oksanen**, **Risko Rikkinen** ja **Daniel Kari**.

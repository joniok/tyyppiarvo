---
title: "MoPSi uusi Kannunvalajien sählyturnauksen mestaruuden!"
date: "2016-03-20"
---

\[caption id="" align="alignnone" width="800"\]![](https://lh3.googleusercontent.com/-754f9X2PT4U/Vu67YJfVeSI/AAAAAAAAE-k/Vmk6H7ko9tkYxweIa-zE4rvwRH5eLHP-QCCo/s800-Ic42/peli.jpg) Finaalissa kohtasivat viime vuoden tapaan Studorg ja MoPSi (Akatemia).\[/caption\]

Viime vuonna Kannunvalajien sählyturnauksen voittanut MoPSi puolusti sunnuntaina Viikin Isomäen hallilla mestaruuttaan kunnioitettavalla osallistujamäärällä. Paikan päällä selvisi, että osa muiden ainejärjestöjen pelaajista oli jättänyt leikin kesken jo ennen tapahtuman alkamista ja lisäjoukkueita kaivattiin. Näin ollen MoPSi astui esille ja kaksi joukkuetta jaettiin kolmeen tasavahvaan tiimiin. A-lohkossa Moodin kunniaa puolusti nuorten lupausten MoPSi Akatemia, kivenkovassa B-lohkossa kokeneiden pelimiesten MoPSi Legendat ja C-lohkossa raudanluja MoPSi Edustus. Näin ollen pienestä koostaan huolimatta Moodi voitti Valtsikan ainejärjestöjen välisen, epävirallisen "Eniten osallistuneita joukkueita"-kilpailun. ( 1. sija: Moodi (3), 2. sija: KTTO (2), 3. sija: loput (1)). Tyyppiarvon toimitus kiittää kaikkia osallistuneita!

Koska C-lohkossa oli vain kolme joukkuetta, oli pelin henki selvä: yksikin tappio saattaa estää jatkoonpääsyn, joten yhtään peliä ei ole varaa mennä puolivaloilla. MoPSi Edustus joutui kuitenkin urhean taistelun jälkeen taipumaan Dilemmalle 2-9, mutta mikä tärkeintä, kaatoi KTTO 2:n lukemin 7-5. Voitto ei kuitenkaan riittänyt jatkopaikkaan, kun toimitsijoiden kabinettivehkeilyn tuloksena MoPSi pudotettiin jatkosta maalieron perusteella. Joukkueen kapteeni **Sebastian Veijola** pyöri aktiivisesti toimitsijapöydän tienoilla auttaen turnauksen järjestäjiä pisteenlaskussa, mutta Edustuksen pelit oli tästäkin huolimatta pelattu.

Edustuksen sisäisen maalipörssin voitti kapteeninnauhaa kantanut Veijola (7 maalia). Lisäksi Edustuksessa pelasivat **Jenny Kumpula**, **Tuukka Kangas** (1) ja **Daniel Kari** (1):.

B-lohkossa MoPSi Legendat sai vastaansa sekä viime vuoden finaalivastustaja Studorgin, että etukäteen kovana pidetyn VOOn. Ankarasta taistelusta ja vuosisatojen yhteenlasketusta kokemuksesta huolimatta Legendat joutui taipumaan VOOlle 3-4 ja Studorgille 4-8. Viimeisessä ottelussaan Legendat pesi kuitenkin kasvonsa jyräämällä Statuksen lukemin 10-1. Turnauskaavio ei kuitenkaan tuntenut armoa vaan myös Legendat karsiutui jatkopeleistä.

MoPSi Legendat ei halunnut nostaa yksittäisiä pelaajia yli muiden eikä tästä syystä ilmoittanut toimitsijoille maalintekijöitä. Joukkueessa pelasivat **Tuomas Reiterä**, **Matti Östman**, **Heikki Hyhkö**, **Mikhael Koufos** sekä tämän kauden MoPSi-debyyttinsä tehnyt **Heikki Ritaluoma**.

C-lohkossa Akatemia käveli helposti yli Stigmasta lukemin 13-2 ja Yhiksen sekä Kontaktin muodostamasta YK:sta numeroin 11-3 varmistaen täten jatkopaikkansa jo kahden ottelun jälkeen. Kolmannessa ottelussa jokseenkin ylimielisesti nimetty KTTO Moodinkaatajat osoittautui kuitenkin nimensä veroiseksi, voittaen ottelun 8-5, tosin muutamien onnekkaiden pomppujen kautta. Näin ollen Akatemia lähti hakemaan puhtia puolivälieristä, joissa vastaan asettautui jo kerran vihreäpaitoja vastaan taipunut KTTO 2.

Taloustieteilijöille ei kahta kertaa hävitä ja Akatemia olikin puolivälierässä tyly: tulos 7-2 ja KTTO 2 laulukuoroon. Hyvään vauhtiin päässyt koiralauma kohtasi välierissä B-lohkon voittaneen VOO:n, jonka paperilla kivenkova miehistö osoittautui myös ottelussa pelkkäksi paperiksi. Akatemialle 6-3-voitto ja paikka finaaliin, jossa nähtiin viime vuoden toisinto, kun Studorg oli kaatanut KTTO:n välierissä.

Finaalissa raivokkaasti pauhannut ja Moodin lippua heiluttanut vihreä yleisö antoi Akatemialle sen kuuluisan neljännen kenttäpelaajan ja silmät kiinni viheltänyt, vihreän sydämensä harmaan hupparin alle piilottanut tuomari Sebastian Veijola sen viidennen. Enempää apua Akatemia ei tarvinnut, vaan läpi turnauksen kurinalaisesti ja uhrautuvaisesti pelanneen joukkueen työnteko palkittiin ja Akatemia karkasi muutaman minuutin pelin jälkeen johtoon, joka piti loppuun saakka. Voitto lopulta lukemin 8-7 ja Kannu lyhyen Viikin kierroksen jälkeen takaisin Moodin haltuun ja Survomon täynnä pursuilevaan palkintovitriiniin!

\[caption id="" align="alignnone" width="800"\]![](https://lh3.googleusercontent.com/-fPD0rjtxie4/Vu67YIQOm3I/AAAAAAAAE-g/epLOc8SwYyc0wlMlVbAyTfwZ98PNaX64QCCo/s800-Ic42/juhlat.jpg) MoPSi Akatemia juhlii mestaruuden varmistuttua.\[/caption\]

\[caption id="" align="alignnone" width="720"\]![](https://lh3.googleusercontent.com/-hHCyauCjyoU/Vu67YN7fYlI/AAAAAAAAE-o/oUehbg1ZYP4BM_N3c-ZpMItniLnkne6mwCCo/s720-Ic42/mestari.jpg) Voitokas MoPSi Akatemia mestaruuskuvassa.\[/caption\]

Kuvassa ylhäältä vasemmalta lukien: varmaotteinen ja laitaväännöissä voittamaton **Santeri Mikkonen** (8 maalia turnauksessa), kunnianhimoisesti pisteitä takonut Spielführer **Patrik Lauha** (16), aiemmin Unisportin salibandysarjassa silmittömälle väkivallalle kasvot antanut aggressiivinen **Joni Oksanen** (4) sekä 22 maalillaan koko turnauksen maalipörssissä toiseksi sijoittunut ja Akatemian sisäisen pörssin voittanut liukas hyökkääjä **Markus Lauha**.
